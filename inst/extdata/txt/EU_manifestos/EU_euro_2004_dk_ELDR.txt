ELDR'S VISION FOR EUROPA AMSTERDAM 14. november 2003


INDLEDNING HVAD STÅR ELDR FOR? Det Europæiske Liberale og Demokratiske Partis Gruppe (ELDR) tror på et Europa, der bygger på de grundlæggende liberale principper om frihed, demokrati, retsstaten, menneskerettigheder, tolerance og solidaritet. Vi tror på et retfærdigt, frit og åbent samfund, som fremmer samtlige borgeres evner, så de kan deltage fuldt ud i samfundet, og giver dem de nødvendige muligheder for at udnytte deres potentiale og undgå fattigdom, uvidenhed og forskelsbehandling. For at opnå disse mål bestræber vi os på at gennemføre det indre marked som et reelt fælles økonomisk område uden indre grænser og reformere Europas økonomi, så den bliver mere gunstig og konkurrencedygtig med flere arbejdspladser og stabile priser til forbrugerne med udgangspunkt i princippet om international fri handel, som omfatter hele verden. Vi arbejder på at fremme bæredygtig udvikling og beskytte miljøet. Vi kæmper for et sikkert og retfærdigt samfund, så vi kan sikre en fredeligere og mere stabil verden. Som de mest konsekvente og vedholdende fortalere for en hurtig og bred udvidelse af Den Europæiske Union glæder vi os over at kunne byde vores venner fra de nye medlemsstater velkommen i Unionen. Samtidig fortsætter vi vores arbejde hen imod et mere gennemsigtigt, demokratisk og ansvarligt Europa, hvor der kun træffes beslutninger i sager, der kræver europæiske løsninger. EU's beslutningstagning bør baseres på subsidiaritet. Hvis dette princip anvendes systematisk, bør det sikres, at Unionen kun griber ind i de tilfælde, hvor medlemsstaterne ikke selv kan løse et problem tilfredsstillende. Dette princip hænger tæt sammen med proportionalitetsprincippet, som allerede er vejledende i forbindelse med alle lovgivningsmæssige foranstaltninger, som EU træffer. Ifølge dette princip bør EU kun træffe de mest nødvendige foranstaltninger med henblik på at opfylde de traktatfæstede mål. Anvendelsen af subsidiaritetsprincippet skal bringe beslutningstagningen i Unionen så tæt på borgerne som muligt. Sidst, men ikke mindst, støtter ELDR en forfatningsmæssig forankring af Europa. Liberale demokrater i hele Europa har altid kæmpet for en stærk forfatning som grundlag for demokratiet. Vi hilser derfor Det Europæiske Konvents arbejde velkommen som et stærkt konceptmæssigt grundlag for regeringskonferencen. HVAD SKAL VI BRUGE EUROPA-PARLAMENTET TIL? Det er nu, vi skal skabe et Europa, der gør en forskel. Europas mål bør være at opnå borgernes tillid og være et Europa, der skiller sig ud globalt. ELDR ønsker at nå disse mål, ikke blot ved at åbne vores markeder, men også ved at etablere reel politisk magt i verden. Europa bør som en enhed i verden tale med én stemme inden for udenrigsanliggender, udviklingspolitik og i forbindelse med beskyttelse af menneskerettigheder, borgerrettigheder og demokratiske principper. Europa-Parlamentet udøver betydelige lovgivningsmæssige beføjelser gennem den såkaldte fælles beslutningsprocedure, hvilket betyder, at MEP'er og ministre i Rådet er ligestillede i forbindelse med vedtagelse af fælles retsakter. Den fælles beslutningsprocedure finder anvendelse på hovedparten af EU's lovgivning, der påvirker de europæiske borgeres og det europæiske erhvervslivs dagligdag, herunder det indre marked, miljøet, forbrugerbeskyttelse, forskning og udvikling, uddannelse, kultur og sundhed. Gennem den fælles beslutningsprocedure vedtages mange af Europa-Parlamentets ændringsforslag til EU-

2


lovgivning, og lovgivningen kan inden for disse områder kun vedtages med EuropaParlamentets og Rådets formelle godkendelse. Europa-Parlamentet høres ligeledes inden for andre områder af EU's politik, hvor dets ændringsforslag ofte følges op af Kommissionen, og påvirker EU's dagsorden gennem vedtagelse af initiativbetænkninger. ELDR tror på, at den fælles beslutningsprocedure med ganske få veldefinerede undtagelser bør være den gængse vej til beslutningstagning i Den Europæiske Union. Europa-Parlamentet spiller ligeledes en meget vigtig rolle i forbindelse med vedtagelsen af EU's årlige budget, hvor Parlamentet kan sikre, at dets politiske prioriteter tildeles tilstrækkelige ressourcer. Europa-Parlamentet vedtager Unionens budget for det kommende år i december, og budgettet kan ikke træde i kraft, før det er underskrevet af EuropaParlamentets formand, som dermed tildeler Unionen de nødvendige økonomiske ressourcer for det næste år. Parlamentet overvåger derefter nøje, hvordan budgettet anvendes, med henblik på at reducere svig og dårlig forvaltning og udøver gennem sine beføjelser til at godkende EU's institutioners regnskaber yderligere kontrol over politikken. Europa-Parlamentet gør imidlertid også sin indflydelse gældende på mange andre måder. Som det eneste organ, der vælges direkte af Europas borgere, holder det Europa-Kommissionen til ansvar for politiske beslutninger inden for alle områder af den parlamentariske debat gennem løbende høringer med kommissærer, kontrol med politiske forslag og skriftlige og mundtlige spørgsmål. Det kan om nødvendigt fremsætte et mistillidsvotum mod Kommissionen, forudsat at det støttes af to tredjedele af dets medlemmer. Europa-Parlamentet er også det eneste organ, der holder kvartalsmøder med formanden for Den Europæiske Centralbank for at sikre, at euroen forvaltes på ansvarlig og gennemsigtig vis. I forbindelse med den omfattende udvidelse af Unionen i 2004 har Parlamentet nøje overvåget udvidelsesforhandlingerne og har fået til opgave at godkende alle tiltrædelsestraktaterne. Parlamentet skal ligeledes godkende de fleste internationale aftaler, som EU tiltræder, samt afholde løbende drøftelser om internationale anliggender ­ om menneskerettighedssituationen i verden, om EU's udenrigspolitik, som ofte følges op af beslutninger, der tilkendegiver Parlamentets holdning. ELDR vil fortsat kæmpe for at styrke den parlamentariske kontrol. Af alle ovennævnte grunde tæller hver en stemme i valget til Europa-Parlamentet. ET LØFTE OM FORTSAT SUCCES I løbet af de seneste fem år har ELDR's MEP'er konsekvent gjort en forskel ved at fremme liberale principper Europa-Parlamentets lovgivningsarbejde. Dette valgprogram viser, hvordan de europæiske liberale demokrater med støtte fra vælgerne fortsat vil gøre en vigtig forskel i de næste fem år med et udvidet Europa-Parlament i hjertet af en udvidet Europæisk Union.

3


ET NYT UDVIDET EUROPA, DER ER ÅBENT FOR BORGERNE OG FOR VERDEN: ELDR'S VALGPROGRAM 2004-2009

4


FORFATNINGEN Det Europæiske Liberale og Demokratiske Partis Gruppes kongres, der mødtes i Amsterdam den 12.-14. november 2003, anerkender udkastet til traktat om en forfatning for Europa som aftalegrundlag på regeringskonferencen. Den opfordrer til, at forfatningsforhandlingerne afsluttes i god tid før valget til Europa-Parlamentet i 2004, således at forfatningen kan anspore til en bred offentlig debat, en indsats fra de politiske partier og opnå folkelig berettigelse. Vi glæder os over konventets arbejde, der har udmøntet sig i et udkast til forfatning, der er præcist, læseligt og sammenhængende, og vi ønsker ELDR's repræsentanter i konventet til lykke med deres eminente arbejde. ELDR støtter forfatningen, fordi den opfylder partiets mangeårige mål ved at præcisere Unionens værdier, principper og mål gennem rationalisering af dens instrumenter og beslutningsprocedurer, begrænsning af dens kompetencer og styrkelse af dens institutioner. Vi glæder os over resultatet, der som forfatning gør EU's forvaltningssystem mere åbent, demokratisk og effektivt, samtidig med at Unionens kapacitet styrkes med hensyn til at handle effektivt både i og uden for Unionen. Vi glæder os især over, at afstemninger med kvalificeret flertal i Rådet og den fælles beslutningsprocedure med Europa-Parlamentet fremover vil være normal lovgivningsmæssig procedure. Vi opfordrer kraftigt Det Europæiske Råd til hurtigst muligt at gøre brug af sine skønsmæssige beføjelser til yderligere at anvende afstemning med kvalificeret flertal, ikke mindst i forbindelse med den fælles udenrigs- og sikkerhedspolitik. Vi forventer, at den internationale juridiske personlighed, som Unionen får, vil gøre det muligt for den at spille en fuldgyldig rolle i alle globale institutioner. Vi støtter Unionens tiltrædelse af den europæiske menneskerettighedskonvention. Med henblik på at udvikle den europæiske sikkerheds- og forsikringspolitik støtter ELDR fuldt ud idéen om struktureret samarbejde mellem visse medlemsstater, der er både militært dygtige og politisk villige. Unionens sikkerheds- og forsvarsdimension skal udvikles i tæt samarbejde og komplementaritet med NATO. Vi glæder os over oprettelsen af posten som EU-udenrigsminister, som skal lede Rådet (eksterne forbindelser) og være en af Kommissionens næstformænd samt lede en fælles administration bestående af tjenestemænd fra Kommissionen og Rådet samt nationale embedsmænd. Vi opfordrer kraftigt regeringskonferencen til at sikre, at Det Europæiske Råds fuldtidsformand ikke griber ind i Kommissionens formands eller EU-udenrigsministerens arbejde, men at han eller hun får til opgave at sikre stats- og regeringscheferne den eftertragtede samhørighed og kontinuitet. Vi glæder os over, at forfatningen indeholder mange elementer, der åbner for yderligere udvikling heraf. ELDR mener, at regeringskonferencen bør koncentrere sig om at styrke EuropaKommissionens funktioner. Selv om vi anerkender, at alle medlemsstater uanset størrelse har reelle interesser at arbejde for under regeringskonferencen, insisterer vi på, at dette ikke må ske på bekostning af at fremme fælles interesser og beslutningstagning eller fastholde balancen mellem institutionerne.

5


Vi opfordrer kraftigt regeringskonferencen til at styrke den konsensus, som konventet nåede frem til i de vigtigste forfatningsmæssige spørgsmål, herunder indarbejdelse af charteret om grundlæggende rettigheder, ved at give det obligatorisk virkning. Vi insisterer på, at regeringskonferencen gør yderligere fremskridt med hensyn til modernisering af EU's politikker i del III. Vi håber, at konferencen ligeledes vil overveje at ændre visse procedurer i forbindelse med kommende forfatningsændringer. ELDR støtter i høj grad Det Europæiske Konvents beslutning om at tildele de nationale parlamenter en vigtig rolle i subsidiaritetsprocessen, og glæder sig over Domstolens styrkede rolle som forfatningsdomstol. Vi glæder os over Regionsudvalgets ret til at indbringe subsidiaritetssager eller overtrædelser af dets beføjelser for domstolene. Vi vil arbejde for at støtte regionerne med lovgivningsmæssige beføjelser, så de kan gøre sig gældende inden for forfatningen. ELDR er fortsat en stor fortaler for en styrkelse af den regionale og lokale forvaltning i Europa. ELDR glæder sig meget over forfatningens bestemmelser om åben forvaltning, men prioriterer stadig en forbedring af de lovgivningsmæssige rammer, en styrkelse af høringsprocessen med erhvervslivet og borgerne samt, hvor det skønnes nødvendigt, decentralisering af forvaltningen af EU's politikker. ELDR beklager, at der hidtil tilsyneladende ikke er sket fremskridt på regeringskonferencen, der synes at gentage udvalgte emner fra konventet, blot på et lavere plan. Vi beklager især: · at der tilsyneladende er truffet beslutning om at se bort fra ideen om Rådet (lovgivningsmæssige anliggender), der tydeligere skulle adskille Rådets lovgivningsproces fra dets udøvende funktioner og garantere fuld gennemsigtighed i lovgivningsprocessen. Vi håber, at muligheden for at inddrage Rådet (lovgivningsmæssige anliggender) på et senere tidspunkt i det mindste holdes åben; at to stater har forsøgt at ødelægge den formel, som konventet nåede frem til vedrørende kvalificeret flertal i Rådet, som på vellykket vis skaber balance mellem både små og store landes interesser, og som endvidere er både klar og tydelig; Ecofins initiativ, der har til formål at bevare enstemmigheden i det system, hvor det besluttes, hvordan Unionens ressourcer tilvejebringes og anvendes, og afskaffe EuropaParlamentets rolle som lige part i budgetprocessen; mener, at disse forslag er en bombe under regeringskonferencen og et alvorligt slag mod konventets arbejde med at styrke det parlamentariske demokrati på EU-plan.

· ·

ELDR minder om, at konventet nød stor politisk legitimitet, og at regeringskonferencen skal tage imod konventets udfordring for at undgå at give næring til den offentlige kynisme over for Europa. Kongressen opfordrer regeringskonferencen til at fokusere på hurtigt at nå frem til en holdbar politisk aftale, der på overbevisende vis etablerer den udvidede Unions regeringssystem.

6


ET UDVIDET EUROPA, DER ER ÅBENT FOR BORGERNE Frihed til at bo og arbejde i hele Europa ELDR vil fortsat støtte tiltagene til at omdanne Den Europæiske Union til et reelt indre marked til glæde for alle. ELDR vil især søge at vedtage og gennemføre vigtig EUlovgivning, som gør det lettere for borgerne at udnytte friheden til at bo, arbejde og rejse, bruge deres borgerrettigheder, forbruge varer og tjenesteydelser og investere deres penge overalt i EU uden at underminere deres lovfæstede rettigheder. Dette er særligt vigtigt i forbindelse med gensidig anerkendelse af kvalifikationer samt retten til at bo og arbejde i et land efter eget valg. I denne forbindelse mener vi, at de overgangsperioder, der er vedtaget for de nye medlemsstater inden for arbejdskraftens bevægelighed, bør fjernes. ELDR ønsker ligeledes at sikre borgernes adgang til domstolene samt afslutte og forenkle anerkendelsen af retsafgørelser i borgerlige sager og handelssager med henblik på at gøre dagligdagen lidt lettere for det voksende antal EU-borgere, der bor eller rejser i andre EUlande end deres eget, særligt i forbindelse med fødsler, adoptioner, bryllupper, testamenter, dødsfald, ulykker eller klager, der indbringes for retten. Modernisering af Europas økonomi Lissabon-processen har vist for ringe fremskridt. Den har ikke længere noget fokus, er blevet udvandet gennem for mange målsætninger over de seneste år og er alt for ofte blevet reduceret til en statistisk øvelse. For de resterende år skal der opstilles visse prioriteter. Men en modernisering af den europæiske økonomi kræver mere end blot det. Den Europæiske Union bør eksempelvis øge indsatsen for at fuldende det indre marked ved at arbejde mere beslutsomt hen imod at liberalisere gas-, elektricitet-, post-, service- og transportmarkedet. Et effektivt og velfungerende europæisk marked vil skabe nye muligheder for økonomisk vækst, job og social velfærd. I Lissabon aftalte EU's regeringer at modernisere og omstrukturere den europæiske økonomi med det formål inden 2010 at gøre den til den mest konkurrencedygtige og dynamiske videnbaserede økonomi i verden, en økonomi, der kan skabe en holdbar økonomisk vækst med flere og bedre job og større social samhørighed. Som led i denne proces vil ELDR arbejde for bedre politikker for informationssamfundet og forskning og udvikling, hurtig vedtagelse og korrekt gennemførelse af EU's lovgivning om overtagelsestilbud, fastlæggelse af fælles regler for virksomhedsovertagelser i Europa, som beskytter aktionærer, navnlig minoritetsaktionærer. ELDR var den eneste politiske gruppe, der enstemmigt støttede Kommissionens første forslag om overtagelsestilbud, som blev forkastet af Parlamentet i en dramatisk afstemning med stemmelighed i juli 2001. EU-merværdi i forskning Videnskab og videnskabsbaseret teknologi befinder sig på et næsten uhørt dynamisk niveau, og der dukker hele tiden nye områder op (biovidenskaber, informations- og kommunikationsteknologi, nano- og mikrosystemteknologi), som mobiliserer forskere på tværs af faggrænser, ændrer erhvervslivet og har en stor indvirkning på økonomien. ELDR støtter et europæisk forskningsområde, forudsat at dette skaber en reel merværdi, hvad angår medlemsstaternes egne nationale forskningsprogrammer, samt fremmer forskning og innovation og dermed gør det muligt for EU's industri at konkurrere effektivt med andre teknologisk avancerede økonomier, navnlig USA. Inden for forskning støtter de liberale principperne om akademisk frihed og pluralisme. Forskningsprioriteter bør indeholde en sammensætning af erhvervsmæssige, politiske og

7


akademiske overvejelser, men det er vigtigt, at finansieringskriterierne ikke hindrer den akademiske frihed og uafhængighed. En måde, hvorpå forskere kan få større indflydelse på forskningsprioriteter på EU-plan, er at indføre et system med europæiske forskningsråd ­ råd, hvis medlemmer er indstillet eller valgt af det europæiske akademiske samfund, og som bør spille en stor rolle i beslutningsprocessen om finansieringen af forskning i EU. I forbindelse med fordelingen af EU's forskningsmidler bør forsknings- og udviklingsprojekter, der har til formål at finde frem til "rene" og vedvarende energikilder, prioriteres højt. Fremme af innovation ELDR vil støtte lovgivning, der gør det lettere og billigere for små og mellemstore virksomheder at opnå og håndhæve beskyttelse af intellektuelle ejendomsrettigheder i hele EU. Vi vil fortsat støtte den korrekte gennemførelse af opdaterede EU-regler om ophavsrettigheder, som tager højde for den nyeste teknologiske udvikling som f.eks. Internettet. Mindre bureaukrati En konkurrencedygtig europæisk økonomi forudsætter et moderne og velfungerende offentligt forvaltningsorgan, som beskytter de offentlig interesser uden at pålægge virksomheder og privatpersoner unødige byrder. ELDR vil arbejde for, at den eksisterende europæiske lovgivning gøres til genstand for et grundigt eftersyn for at sikre, at den fortsat har relevans for de udfordringer, der findes i dag. Vi insisterer normalt på en "sunset clause" efter fem år for ny EU-lovgivning, så den tages op til fornyet overvejelse efter en vis tid. Vi insisterer på, at Europa-Kommissionen gennemfører en egentlig cost-benefit-analyse, en omfattende konsekvensanalyse samt fuld høring af interesserede parter, før den fremsætter nye forslag, og at denne proces overvåges af et uafhængigt organ. Dette system bør udvikles i stil med det eksisterende nederlandske system til vurdering af nye reglers indvirkninger. En reelt åben økonomi Som fortaler for fri konkurrence på markedet støtter ELDR den mest aktive antitrust-politik mod karteller, prisfastsættelse og monopoler. Det er vigtigt at sikre, at der efter privatisering af tjenester af offentlig interesse er reel konkurrence. Vi er imod enhver lempelse af konkurrencepolitikken, der kan give plads til misbrug af dominerende stillinger på de nationale markeder, også selv om dette ikke gælder hele EU's marked. Vi ønsker at udvikle samarbejdet med de amerikanske antitrustmyndigheder, særligt via bedre ensretning af konkurrencetests mellem antitrustmyndighederne på begge sider af Atlanten. På samme måde som i USA ønsker EDLR, at Europa-Kommissionen skal bedømme fusioner ud fra, hvorvidt de medfører en betydelig forringelse af konkurrencen, så der ikke opstår uoverensstemmelser med de amerikanske antitrustmyndigheder i specifikke fusionssager. ELDR støtter endvidere en nedsættelse af støtten til skrantende virksomheder, eftersom disse blot hæmmer væksten i nye industrier og skaber ulige konkurrencevilkår for EU's virksomheder. Den Europæiske Centralbank bør garanteres uafhængighed. ELDR udelukker ikke på forhånd, at Centralbanken bærer et vigtigt ansvar for banktilsyn. Dette bør dog ikke lede banken væk fra sin vigtigste opgave, nemlig prisstabilitet. EU's finansielle repræsentanter bør være åbne over for muligheden af samarbejde med USA og Japan med henblik på at undgå store kursudsving mellem euro, dollar og yen.

8


Forsvarlig finansforvaltning Da et af hovedmålene er bæredygtige offentlige finanser, ønsker ELDR at styrke overvågningen af budgetbalancen for at sikre, at medlemsstaterne holder en stram budgetdisciplin i gode år, så det er muligt at holde sig inden for budgettets grænser i dårlige år. Samtidig er EU selv ansvarlig for at sikre forsvarlige og bæredygtige offentlige finanser i Europa ved at være et godt eksempel og følge en stram budgetdisciplin i EU-budgettet. En pragmatisk tilgang til skattepolitik Konkurrence på skatteområdet mellem medlemsstaterne kan fungere som et sundhedstjek af regeringerne. Det medfører ikke nødvendigvis et kapløb om de laveste skatter, eftersom erfaringen viser, at vælgerne støtter højere skatter, hvis de får valuta for pengene i form af offentlige tjenester. ELDR mener derfor, at medlemsstaterne bør fastsætte deres egne skatteprocenter, afhængigt af deres behov for offentlige udgifter. ELDR støtter koordinering af skattegrundlagene, hvor dette tydeligt letter byrden for handlende og virksomheder. Dette bør hjælpe grænseoverskridende virksomheder, nedbringe overholdelsesomkostningerne som følge af mindre komplekse regler og give mindre mulighed for protektionistiske regler. Momsnedsættelse på uddannelse og arbejdsintensive tjenester ELDR mener, at den mulighed, som medlemsstaterne forsøgsvis fik i 1999 for at nedsætte momsen på visse arbejdsintensive tjenester, har været en succes og opfordrer kraftigt Rådet til hurtigst muligt at vedtage Kommissionens forslag om at udvide denne mulighed til også at omfatte hotel-, catering- og anlægssektoren, forudsat at der ikke sker nogen forvridning af det indre marked. ELDR mener, at den momsnedsættelse, som visse medlemsstater allerede gør brug af på bøger, bør bevares og udvides til alle medlemsstater, idet uddannelse er den vigtigste investering, der kan foretages i fremtiden. Større udbud og afkast inden for finansielle ydelser Finansielle ydelser er en af de bedst regulerede og politisk mest følsomme industrier i EU og derfor det sidste område uden et egentligt indre marked. Efter indførelsen af den fælles valuta er denne situation blevet stadig mere absurd. Et indre marked for finansielle ydelser ville øge afkastet på private opsparinger ved at nedsætte administrationsomkostningerne og sprede risikoen, hvilket ville medføre fordele for pensionisterne og alle dem, der har tegnet en livsforsikring. Det ville ligeledes øge finansieringsmulighederne for virksomhederne, herunder virksomheder i vækst og nye virksomheder, ved at gøre det muligt for dem at sælge obligationer og aktier overalt i Europa. ELDR har taget teten ved at støtte etableringen af et indre marked inden for pensioner, banklån, investeringsforeninger og tilbud og handel med værdipapirer. Vi vil søge at finde en fornuftig balance mellem beskyttelse af investorerne for at sikre tillid til markedet og lette virksomhedernes adgang til finansiering. Vi vil fortsat arbejde for at etablere et indre marked for finansielle ydelser inden 2005 som et vigtigt incitament til økonomisk vækst i Europa. Som led i dette program spiller ELDR også en vigtig rolle ved at arbejde for den nødvendige lovgivning om erhvervspensioner, der vil gøre grænseoverskridende pensioner lettere og billigere for pensionister. Rentable, pålidelige og bæredygtige forsyningsvirksomheder Liberalisering af markedet kan give forbrugerne flere valgmuligheder og højne kvaliteten af varer og tjenesteydelser. En forudsætning for dette er, at der findes uafhængige tilsynsmyndigheder, der effektivt overvåger markedet ved at fastlægge regler og betingelser for opfyldelse af offentlige serviceforpligtelser, forebygger opbygning af monopoler og karteller og sørger for leveringssikkerheden samt fremmer den miljømæssige bæredygtighed. ELDR vil fortsat kræve, at medlemsstaterne går hurtigere frem på dette område.

9


Integrering og konsolidering af EU's transportsektor Et fælles EU-marked for transportydelser er endnu langt fra at blive realiseret. ELDR vil fortsat arbejde for et sådant marked. Inden for jernbanesektoren spiller EU en vigtig rolle med hensyn til at harmonisere tekniske og sikkerhedsmæssige standarder og åbne adgangen til nettet for at stimulere konkurrencen og integrere forskellige net, hvorved der skabes de rette betingelser for, at jernbanesektoren kan konkurrere effektivt med vejtransport. ELDR erkender imidlertid, at vejnettet er yderst vigtigt, særligt i fjerntliggende og mindre befolkede områder, og understreger derfor, at der skal tages højde for disse områders særlige behov, når der gennemføres en fælles transportpolitik. Inden for luftfartssektoren støtter ELDR en grundig revision af systemet for tildeling af slots i Fællesskabets lufthavne for at sikre en mere retfærdig tildeling af slots til alle luftfartsselskaber, herunder fra nye lande, samt forhandlinger om en aftale om en europæisk "open skies"-aftale med USA for at afslutte de diskriminerende bilaterale aftaler, som begrænser europæiske luftfartsselskabers flyvning til USA fra andre medlemsstater end deres egen. Inden for søfartssektoren vil ELDR arbejde for at sikre finansiel gennemsigtighed i havnesektoren ved at fastlægge klare retningslinjer for statsstøtte, så havne i forskellige medlemsstater kan konkurrere på lige vilkår. Vi vil ligeledes argumentere for en samlet EUindsats for at fremme varetransport via sejlbare vandveje, særligt gennem enklere og harmoniserede administrative regler. Bedre offentlig transport ELDR vil bestræbe sig på at sikre, at der leveres sikre, tilgængelige, pålidelige og billige transporttjenester af høj kvalitet gennem kontrolleret liberalisering af den offentlige transport i EU. Dette bør omfatte, at kontrakter om offentlig transport sendes i udbud i henhold til gennemsigtige procedurer og strenge standarder, der håndhæves af en stærk, uafhængig myndighed i de enkelte medlemsstater, med det formål at sikre lavere priser, bedre kvalitet og flere valgmuligheder for passagererne. Før vi kan få et effektivt og konkurrencedygtigt europæiske jernbanesystem, skal det grænseoverskridende samarbejde øges. Sikring af gennemsigtighed og borgernes aktindsigt ELDR vil fortsat arbejde for en mere åben, gennemsigtig og tilgængelig Union. For at øge EU's demokratiske ansvarlighed skal vi konstant kæmpe for at få bedre aktindsigt i dokumenter og information i alle EU's institutioner og agenturer, herunder Den Europæiske Centralbank, offentlige registre i alle ministerier og en kodeks for god forvaltningsskik. Kommissionen, Parlamentet, Rådet og andre EU-organer skal alle fortsætte med at reformere deres interne administrationer. ELDR tror endvidere på, at adgang til frie og pluralistiske oplysninger repræsenterer en grundlæggende del af det indre marked. Vi vil fortsat støtte, at konkurrencen inden for medierne fremmes, og arbejde ihærdigt på at bekæmpe informationsmonopoler. Hvor mediernes dominans udgør en fare for demokratiet i en medlemsstat, er det berettiget at indføre mekanismer for EU-indgreb med henblik på at bevare EU-lovgivningen. Spørgsmålet om interessekonflikter for dem, der bestrider et politisk embede, bør følge en adfærdskodeks inden for rammerne af de eksisterende europæiske myndigheder og bør håndhæves af medlemsstaterne. Reel valgfrihed for forbrugerne ELDR mener, at EU's forbrugere har ret til tydelige og lettilgængelige oplysninger, så de kan vælge frit, for så vidt angår de varer, de køber, og de fødevarer, de spiser. ELDR ønsker en EU-politik om spørgsmål som fødevaresikkerhed, mærkning og genetisk modificerede organismer, der udvikles med fuld respekt for dette princip.

10


Fastlæggelse af en europæisk fødevare- og landbrugspolitik ELDR tror på, at landbrugspolitikken skal dereguleres og markedsorienteres, for at forbrugerne og landdistrikterne kan drage fordel af den. En grundig reform af den fælles landbrugspolitik skal derfor fortsat stå øverst på dagsordenen. Eksport- og produktionsstøtte bør afskaffes hurtigst muligt. ELDR støtter en fælles politik, der fremmer sikre og sunde fødevarer, beskytter landdistrikternes interesser og sikrer høje miljøstandarder og en bæredygtig landbrugssektor. For at en sådan politik kan blive vellykket, skal den have et bredere perspektiv end blot landbrug. Fødevarer, landdistrikter og landbrug hænger tæt sammen. ELDR vil derfor udskifte den fælles landbrugspolitik med en fødevare- og landbrugspolitik, som tager højde for alle de dele af økonomien, der er baseret på landdistrikter. Et fælles marked kræver god, stærk og gennemsigtig lovgivning om fødevaresikkerhed. ELDR vil derfor arbejde for, at der etableres et nøjagtigt og fuldstændigt sikkerhedssystem, der dækker alle trin i produktionen og distributionen af fødevarer i EU. Forbrugerne skal have fri adgang til alle relevante oplysninger, så de er kan foretage et frit valg. Der skal ligeledes etableres et fælles sanktionssystem over for de medlemsstater og virksomheder, der bryder disse regler. Det er ikke nok, at slutprodukter er sikre. Hele produktionskæden bør opfylde fælles etiske krav med hensyn til dyrevelfærd, respekt for miljøet, gode arbejdsnormer og fremme af overgangen til produkter af høj kvalitet. Valget mellem yderligere kvalitetskategorier skal foretages af forbrugeren på baggrund af korrekt mærkning. Regionalpolitik For at møde de udfordringer, der opstår i forbindelse med udvidelsen i form af opretholdelse og forbedring af den økonomiske og sociale samhørighed i EU, vil ELDR søge at fremlægge en revideret regionalpolitik i 2007, primært med fokus på de nye medlemsstater. Denne politik bør være bedre med hensyn til både kvalitet og fleksibilitet, mere målrettet via mere sofistikerede egnethedskriterier, enkel i sin udformning af programmeringsprocedurer, bør i særlig grad fokusere på at nedbringe forskelle mellem og inden for regionerne samt stimulere innovation, udvikling af små og mellemstore virksomheder og interregionalt samarbejde. Støtten skal koncentreres om de mest trængende regioner, herunder byområder og lommer af fattigdom i stærkere regioner. Fattige regioner i rige lande bør fortsat være berettiget til støtte. Regioner, der statistisk set påvirkes af udvidelsen, bør modtage en fortsættelse af mål 1støtten i stedet for mål 2-støtte. Overgangsforanstaltninger skal have indarbejdet aktuelle mål 1-bestemmelser, herunder regler om statsstøtte. Myndigheder på græsrodsniveau skal være ansvarlige for at fastlægge prioriterede områder, føre forhandlinger og træffe beslutninger. Politikken skal være mere rentabel og bedre integreret med medlemsstaternes interne regionalpolitik og andre EU-politikker. ELDR afviser enhver form for renationalisering af Fællesskabets samhørighedspolitikker. ELDR støtter en fastholdelse af Fællesskabets initiativer. Lige muligheder, mobilitet og beskæftigelse Som allerede anført mener ELDR, at den bedste metode til at bekæmpe arbejdsløshed og øge den økonomiske vækst er kontrolleret deregulering af markederne, øget fleksibilitet på arbejdsmarkedet og arbejdskraftens bevægelighed. Dog bør disse tiltag støttes gennem koordinering og udveksling af bedste praksis på EU-plan, hvad angår de politikker inden for medlemsstaterne, som sigter mod at bekæmpe arbejdsløshed og udstødelse. ELDR støtter fuldt ud den igangværende Lissabon-proces, der skal omdanne Europa til den mest konkurrencedygtige og dynamiske videnbaserede økonomi i verden, en økonomi, der

11


kan skabe en holdbar vækst med flere og bedre job, større social samhørighed og et bæredygtigt miljø. ELDR mener, at EU kun bør spille en rolle i forbindelse med socialsikring i det omfang, at sådanne sager vedrører en forbedring af arbejdstagernes frie bevægelighed ­ f.eks. ved at sikre overførsel af socialsikringsrettigheder mellem medlemsstaterne. En hurtigt aldrende befolkning kombineret med et faldende fødselstal kan medføre manglende arbejdskraft og dermed utilstrækkelige ressourcer til støtte og pleje af ældre. ELDR vil tage hånd om disse problemer ved at søge at skabe sikre og bæredygtige pensioner, der let kan overføres, samt gennem politikker for aktiv aldring. Sidstnævnte omfatter fremme af livslang læring (særligt IT-færdigheder), fleksible arbejdsmønstre og bedre sundhedspleje. Andre nøglepolitikker omfatter bedre adgang til arbejdsmarkedet for underrepræsenterede samfundssektorer som f.eks. kvinder, indvandrere og handicappede gennem fjernelse af beskæftigelseshindringer og håndtering af forskelsbehandling. ELDR ønsker fortsat at støtte oprettelsen af et sikkert arbejdsmiljø med hensyn til både fysiske og psykiske risici. Hvad angår indgreb fra EU's side, mener ELDR imidlertid, at dette mål skal opnås pragmatisk. Der bør kun gribes ind, hvor et sådant indgreb ikke vil have nogen effektiv virkning på et lavere forvaltningsplan, og EU's beslutningstagere skal undgå at overbebyrde erhvervslivet med unødig lovgivning. ELDR mener, at beskæftigelsesegnethed og arbejdskraftens bevægelighed skal forbedres gennem fremme af uddannelsesmæssige udvekslinger mellem medlemsstaterne, særligt med henblik på at udvikle sprogkundskaber, og ved at sikre fuld anerkendelse af kvalifikationer i hele EU. Alle europæiske universiteter bør gøre det muligt i et år at henlægge studierne til et andet europæisk land. Alle unge mennesker på et erhvervsstudium bør have tilsvarende mulighed for at studere og uddanne sig i et andet EU-land inden for rammerne af eksisterende EU-programmer som f.eks. Erasmus og Leonardo. Unionens nabolande, som inden for nær fremtid måske selv bliver medlemmer af Unionen, bør ligeledes inddrages i universiteternes udvekslingsprogrammer. Det bør endvidere være muligt at forbedre metoderne til sprogundervisning på EU-plan via udveksling af bedste praksis med særlig vægt på aktiv kommunikation. ELDR er chokeret over det store antal børn, der er funktionelle analfabeter, når de forlader skolen (dvs. at de ikke er i stand til at forstå det, de læser), og mener, at der er behov for en samlet indsats for at forbedre læsefærdigheden i hele Europa. Beskyttelse af mindretalsrettigheder er en naturlig udløber af den liberale politik, som søger at sikre lige muligheder for alle. ELDR vil fortsat støtte lovgivning, der fjerner forskelsbehandling og chikane på arbejdspladsen på grund af køn, etnisk oprindelse, religiøs overbevisning, handicap eller seksuel orientering, og som forbedrer integrationen af arbejdsstyrken. ELDR vil også fortsætte sit arbejde for at skabe effektive politikker, der skal bekæmpe forskelsbehandling og fremme lige muligheder inden for andre områder samt sikre, at disse politikker gennemføres korrekt. Vi støtter ligeledes bestræbelserne på EU-plan på at håndtere årsagerne til social udelukkelse mere generelt og fremme integrationen på arbejdsmarkedet for de berørte parter. En af ELDR's mærkesager er at garantere handicappede lige muligheder. I dag møder handicappede fortsat mange hindringer for reel integration. Derfor arbejder ELDR løbende på inden for arbejdsmarkedslovgivning og andre EU-politikker at sikre, at der tages højde for handicappedes særlige omstændigheder. ELDR opfordrer til, at direktivet om ligebehandling med hensyn til beskæftigelse og erhverv gennemføres fuldt ud, samt at der vedtages et særligt europæisk handicapdirektiv, der dækker alle områder inden for forskelsbehandling.

12


Fremme af lige muligheder for kvinder og mænd I et liberalt samfund udgør lige muligheder en vigtig del af demokratiet. Der er stort behov for flere kvinder inden for beslutningstagning, forskning og i erhvervslivet på baggrund af lige muligheder og ikkeforskelsbehandling. ELDR insisterer på, at alle eksisterende EU-direktiver om ligebehandling af kvinder og mænd skal gennemføres korrekt i alle medlemsstater. Derudover støtter vi tiltag, der har til formål at tage hånd om det fortsatte problem med forskel på mænd og kvinders løn samt foranstaltninger, der forbedrer kvinders integration på arbejdsmarkedet og hjælper med at forene forpligtelserne på arbejdspladsen og i familien. Menneskehandel, særligt med kvinder og børn, er blevet en af de mest lukrative internationale kriminelle handlinger; hvert år er flere hundrede tusinde mennesker ofre for seksuel udnyttelse og slavearbejde. ELDR finder dette uacceptabelt og vil fortsat indtrængende opfordre EU og medlemsstaterne til mere effektivt at tage hånd om disse problemer gennem kriminalisering, styrket lovgivning, internationalt politi- og retssamarbejde og bedre beskyttelse af ofrer. Kvinder og mænd påvirkes ikke ens af offentlige politikker; der findes ingen kønsneutrale politikker. ELDR ønsker derfor, at alle EU's politiske sektorer tager højde for kønsaspektet. Integrering betyder endvidere, at statistikker skal opdeles efter køn, før man kan bruge oplysningerne og løse problemerne. Almen og faglig uddannelse ELDR er overbevist om, at almen og faglig uddannelse er det fundament, som vores børns fremtid skal bygges på. ELDR mener derfor, at det vil være en klog, fornuftig og hårdt tiltrængt investering i vores samfund at tildele yderligere økonomiske ressourcer til disse områder sammen med en klart defineret strategi.

13


ET UDVIDET EUROPA MED FRIHED, SIKKERHED OG RETFÆRDIGHED Demokratisk EU-samarbejde om retlige og indre anliggender I samfundet af i dag kender kriminelle handlinger og terrorisme ingen grænser, men procedurerne for grænseoverskridende retshåndhævelse er fortsat lange og omstændelige og trænger til modernisering. Derfor arbejder ELDR på at skabe et reelt "område med frihed, sikkerhed og retfærdighed" i EU, som sikrer, at borgerne kan nyde deres ret til fri bevægelighed, og som ikke underminerer sikkerhed, offentlig orden og borgerrettigheder. For at sikre en balance mellem principperne om frihed, retfærdighed og sikkerhed må de foranstaltninger, der træffes med henblik på at forsvare værdierne demokrati og frihed over for kriminelle handlinger eller terrorisme, ikke underminere de grundlæggende elementer i disse værdier. Foranstaltninger til bekæmpelse af terrorisme og alvorlig og organiseret kriminalitet i Den Europæiske Union gennem lovgivning eller samarbejde skal være nødvendige, lovlige og forholdsmæssigt korrekte samt respektere området for national kompetence. På samme måde skal det sikres, at alle aftaler, der indgås mellem EU og et tredjeland i forbindelse med gennemførelsen af politikken for retlige og indre anliggender på internationalt plan, er i overensstemmelse med den eksisterende EU-lovgivning og er nødvendig, lovlig og forholdsmæssig korrekt. ELDR er fortaler for, at der etableres almindelige minimumsstandarder og foranstaltninger til beskyttelse af menneskerettighederne i det strafferetlige system overalt i EU, uden at dette går unødvendigt ud over nationale procedurer. I øjeblikket er det de nationale ministre, der har beføjelserne inden for EU's samarbejde om retlige og indre anliggende, og Europa-Parlamentet fører kun begrænset kontrol hermed. ELDR mener, at denne situation er udemokratisk og vil arbejde for at sikre, at beslutningstagningen på dette område gøres demokratisk, gennemsigtig og effektiv ved at sikre, at Europa-Parlamentet og Ministerrådet deler beføjelserne inden for EU's politik om retlige og indre anliggender. Politikken for retlige og indre anliggender bør derfor lægges ind under Unionens normale lovgivningsprocedure med fuld parlamentarisk kontrol under Domstolens jurisdiktion, ligesom der bør trækkes en skarp grænse mellem EU's og medlemsstaternes strafferet. En fælles holdning til asyl og immigration ELDR mener, at retten til at søge politisk asyl er en grundlæggende menneskerettighed, som skal respekteres fuldt ud. Vi støtter udviklingen af et fælles asylsystem i EU, som er baseret på fuld og omfattende anvendelse af Geneve-konventionen, og som fuldt ud anerkender kønsrelateret forfølgelse som begrundelse for asyl. Dette system bør i overensstemmelse med den nye Dublin-dom anerkende ansvarsdeling gennem etablering af almindelige retfærdige og hurtige procedurer for godkendelse og undersøgelse af samt beslutningstagning om asylansøgninger og modtagelse af asylansøgere, samt almindelige kriterier for definitioner af flygtninge. EU's standarder for asylpolitik bør være minimumsstandarder, der ikke påvirker de enkelte medlemsstaters ret til at fastholde eller vedtage mere gunstige nationale bestemmelser. Vi vil undersøge, om der er behov for flere foranstaltninger til at sikre en ligelig fordeling af ansvaret mellem medlemsstaterne. ELDR er meget imod alle tendenser til at skabe et Fort Europa. Unionens og medlemsstaternes asylpolitik bør være kendetegnet af humanitet og solidaritet. Transportsanktioner og strenge visakrav har i praksis medført en situation, hvor transportmedarbejdere i oprindelseslande fungerer som EU's grænsekontrol, og hvor det er praktisk talt umuligt for asylansøgere at komme lovligt ind i Unionen. Sanktioner, herunder

14


automatiske sanktioner, over for transportører, bør afskaffes, og listen over lande, der kræver visa for at komme ind i EU, bør gennemgås med henblik på at garantere en universel asylret. ELDR erkender, at der er behov for en fælles indvandringspolitik, som er baseret på et system med kontrolleret indvandring som en integreret del af en moderne og dynamisk økonomisk og social EU-politik, og som tager højde for erfaring fra systemer som det amerikanske "green card"-system og det canadiske system. Dette betyder, at der skal udvikles fælles regler og koordinerede procedurer, samtidig med at medlemsstaterne bevarer deres ret til at fastlægge egne mål i forbindelse med indvandring. Der bør ligeledes udvikles et system for byrdedeling og udveksling af erfaringer i forbindelse med kontrol med eksterne grænser. ELDR mener, at tredjelandsstatsborgere, som i lang tid har opholdt sig lovligt i en medlemsstat, i beskæftigelseshenseende bør have samme rettigheder og forpligtelser som EUborgere. ELDR vil fortsat arbejde for, at der indføres en politik for aktiv integrering og beskæftigelse af indvandrere sammen med effektive love om ikkeforskelsbehandling, eftersom dette er de bedste midler til bekæmpelse af forskelsbehandling og racisme. Foranstaltninger til integrering af indvandrere bør gøre det muligt for den enkelte inden for lovens grænser at bevare sin kulturelle identitet og religion, samtidig med at alle påtager sig et ansvar for at blive integreret i værtssamfundet. BEVARELSE OG FREMME AF ET MANGFOLDIGHEDERNES EUROPA ELDR arbejder for at udrydde racisme, fremmedhad og kulturel og religiøs intolerance i det europæiske samfund. Vi opfordrer derfor alle Europas politiske partier til at undertegne og efterleve europæiske partiers charter for et ikke-racistisk samfund, som blev vedtaget i februar 1998 og allerede er undertegnet af hen ved 100 politiske partier, herunder ELDR. ELDR forsvarer princippet om, at moderne, integrerede samfund bør holde politik og religion adskilt. Vi mener, at et verdsligt samfund spiller en vigtig rolle i forbindelse med at mindske spændingerne mellem religionerne og fremme tolerance og forståelse mellem personer fra forskellige trosretninger. ELDR tror også på, at en positiv interkulturel dialog bedst fremmes ved at skabe og forsvare lige muligheder via en bred uddannelses- og beskæftigelsespolitik, og ved at give folk plads til at udtrykke sig kulturelt, så længe de overholder loven og samfundets normer. I en globaliseret verden er samspillet mellem kulturer, økonomier og personer ikke blot nødvendigt, men også ønskeligt, og kan bidrage til at opnå social samhørighed. Den Europæiske Unions styrke ligger lige netop i dens enhed i mangfoldighed. ELDR er derfor fortaler for, at denne mangfoldighed fremmes og vedligeholdes. ELDR opfordrer EU's medlemsstater til at udvikle strategier, der kan fremme samarbejde med og deltagelsen af nye medlemsstater på det kulturelle område. ELDR vil søge at sikre, at EU's lovgivning om fri bevægelighed og indvandring ansporer til og ikke underminerer nationale foranstaltninger, som søger at afspejle de forskellige familiemønstre, der findes i samfundet i dag, som f.eks. anerkendelse af andre samlivsformer end ægteskab og samliv mellem personer af samme køn eller tildeling af samme rettigheder som i ægteskaber til andre samlivsformer end ægteskab og samliv mellem personer af samme køn. ELDR ønsker ligeledes at fremme, at medlemsstaterne anerkender ægteskab mellem personer af samme køn.

15


Sproglig mangfoldighed er et af Europas grundlæggende aktiver, som bør styrkes yderligere på tværs af alle sektorer inden for kulturpolitikken, herunder uddannelse og medier. EU bør støtte og fremme mindre udbredte sprog som en del af Europas kulturarv og bør respektere Europarådets principper om beskyttelse af regionale sprog og mindretalssprog.

16


ET UDVIDET EUROPA, ÅBEN OVER FOR VERDEN Et løfte om udvidelse Den Europæiske Union vil være præget af udvidelsesprocessen i mange år fremover, også efter den historiske udvidelse i 2004. ELDR glæder sig over, at mange nye lande ønsker at tiltræde EU med henblik på at skabe et forenet kontinent, der er baseret på principperne frihed, demokrati, fred, stabilitet, lighed mellem kvinder og mænd, markedsøkonomi, fri bevægelighed og retsstatsprincippet. EU skal ændre sig og tilpasse sig udfordringerne ved udvidelsen. Alle kandidatlande skal opfylde kriterierne og bedømmes enkeltvist fra land til land. Alle europæiske lande, som opfylder Københavnskriterierne, bør bydes velkommen i Den Europæiske Union. Det er nødvendigt at have beskyttelsesklausuler, som skal være midlertidige, for at lette integrationen af nye medlemsstater i Unionen, idet det sikres, at Unionen som helhed stadig fungerer korrekt. ELDR mener, at, selv om de grundlæggende kriterier for EU-tiltrædelse er ufravigelige, kan der, når disse er opfyldt, kun være én type EU-medlemskab, nemlig fuldt medlemskab. Derfor støtter vi, at overgangsordningerne begrænses så vidt som praktisk muligt i forbindelse med de nye landes tiltrædelse. ELDR er fast besluttet på, at de nye lande ikke skal behandles som andenrangsmedlemmer. Samtidig vil ELDR forsvare princippet om fleksibilitet i Nicetraktaten, som giver medlemsstaterne mulighed for at gå videre med yderligere integration. Forsvar af menneskerettighederne i EU EU skal udarbejde mekanismer, som sikrer, at alle gamle og nye medlemsstater opfylder deres forpligtelser med hensyn til menneskerettigheder ­ herunder deres forpligtelse til at respektere og gennemføre Den Europæiske Menneskerettighedsdomstols og EF-Domstolens afgørelser fuldt ud samt at efterleve de værdier, som danner grundlag for Unionen. Menneskerettighedspolitikken skal være meget mere sammenhængende, koordineret og strategisk, end det er tilfældet i dag. ELDR vil arbejde aktivt for at sikre, at menneskerettighedsbestemmelserne i associeringstraktaterne med EU bliver et effektivt redskab. For at fungere skal de være entydige, forudsigelige og konstruktive. ELDR vil arbejde aktivt for, at disse bestemmelser anvendes konsekvent, uanset hvilket land det drejer sig om. ELDR mener navnlig, at den nuværende proces til overvågning af fremskridt i ansøgerlandene på menneskerettighedsområdet bør ændres til et system med "peer review". Dette betyder, at alle medlemsstater, både de gamle og de nye, bør evaluere deres løfter om demokratisk ansvarlighed og integritet i den offentlige forvaltning, ikkeforskelsbehandling, borgerrettigheder og retsstatsprincippet. ELDR mener, at det stadig er muligt at forbedre disse yderligere i alle EU's medlemsstater ­ gamle såvel som nye. ELDR er særligt bekymret for mindretals og enkeltpersoners rettigheder i de nye medlemsstater i en udvidet Union. Vi vil fortsat arbejde aktivt for at sikre, at alle EU-borgeres rettigheder beskyttes. Et ansvar over for verden EU bør aktivt støtte FN's rolle og bør forpligte sig til at overholde FN's normer og beslutninger. EU spiller også en meget vigtig rolle med hensyn til at forsvare menneskerettigheder ud over sine egne grænser. ELDR er derfor meget bekymret over den nuværende atmosfære i de internationale forbindelser, hvor aktiv ikke-voldelig modstand mod regeringer ofte sidestilles med terrorisme. ELDR vil aldrig stoppe med at udtale sig mod f.eks. dødsstraf, tortur, mishandling og krænkelse af den menneskelige værdighed. Med henblik på at sikre, at de

17


personer, som er ansvarlige for krænkelser af de grundlæggende menneskerettigheder, ikke undslipper deres straf, vil vi fortsat bekræfte EU's tilslutning til Den Internationale Straffedomstol, som bedst kan håndhæve forsvaret af menneskerettighederne i hele verden. EU spiller en vigtig rolle i forbindelse med ­ og har et ansvar over for ­ de lande, der ligger uden for Unionens ydre grænser. ELDR vil fortsat fremme udenrigspolitikker, som fremhæver menneskerettigheder, demokrati, god regeringsførelse, fri handel og respekt for de internationale traktater som grundlæggende elementer. I visse lande berøves børn visse grundlæggende rettigheder og tvinges ud i børnearbejde. ELDR anmoder derfor de lande, som endnu ikke har ratificeret FN's konvention om barnets rettigheder, om at gøre dette hurtigt, og støtter uddannelsesprogrammer, som har til formål at sikre, at børn mellem 7 og 14 år har adgang til grunduddannelse. EU og USA bør ikke behandle hinanden som rivaler, men som partnere. ELDR vil arbejde for, at der skabes et nyt strategisk partnerskab mellem EU og USA, som er baseret på respekten for folkeretten og FN's beslutninger. Som de to største globale økonomiske og politiske magter har USA og EU en pligt til at arbejde sammen for at sikre de værdier, som de deler. Disse værdier kan imidlertid ikke ved militær magt ensidigt påtvinges tredjepart. I så henseende ønsker ELDR, at den politiske magt i Irak så snart som muligt skal overdrages til det irakiske folk. I mellemtiden bør FN have en central rolle. ELDR beklager USA's holdning til Den Internationale Straffedomstol og Kyoto-protokollen. ELDR erkender behovet for yderligere at styrke og udvikle EU's forbindelser med Det Europæiske Økonomiske Samarbejdsområde (EØS), eftersom EØS af alle tredjelande har det længste og dybeste samarbejde med EU og har deltaget i alle aspekter af det indre marked. Ud over sin globale rolle spiller EU også en speciel rolle i Middelhavsområdet, i Balkanregionen, over for Rusland, Ukraine, Belarus, Moldova og Kaukasus. ELDR vil derfor støtte et styrket samarbejde med disse lande, idet der fokuseres på handel, politisk, kulturel og økonomisk samarbejde, bekæmpelse af kriminalitet og terrorisme og forsvar og fremme af demokrati, god regeringsførelse og menneskerettigheder samt bekæmpelse af alvorlige socialog sundhedsproblemer. ELDR opfordrer EU til at fortsætte sine bestræbelser på at støtte fredsprocessen i området omkring De Store Søer i Afrika med det formål at fremme demokrati og stabilitet. ELDR har altid støttet en aktiv fælles europæisk udenrigspolitik. EU kan kun spille en vigtig og aktiv rolle på den internationale scene, hvis den er forenet og sammenhængende og taler med én stemme. ELDR glæder sig over de skridt, som i de seneste år er taget mod en fælles udenrigs- og sikkerhedspolitik, herunder oprettelsen af en hurtig europæisk udrykningsstyrke, som har ydet et vigtigt bidrag til at forbedre denne politiks troværdighed. EU bør navnlig søge at åbne kontorer i de såkaldte sammenbrudte stater. Generelt ønsker EU's borgere at se et aktivt Europa, som støtter fred, stabilitet og sikkerhed på en ansvarlig måde på den internationale scene. ELDR mener, at kun, hvis Unionens udenrigs- og sikkerhedspolitik støttes af troværdige politiske, økonomiske og militære midler fra medlemsstaterne og NATO, vil Europa kunne få indflydelse på spændte situationer eller konflikter og dermed forsvare sine værdier og interesser. I denne forbindelse mener ELDR, at udviklingen af en ægte europæisk sikkerheds- og forsvarspolitik (ESFP) er en integreret del af den fælles udenrigs- og sikkerhedspolitik. ELDR

18


mener ikke, at det vil være muligt at udvikle ESFP uden at styrke Den Europæiske Unions militære kapacitet. I lyset af eksemplerne fra EU's politimission i Bosnien og observatørkorps i Den Tidligere Jugoslaviske Republik Makedonien mener ELDR, at EU skal spille en vigtigere rolle inden for konfliktløsning og -forebyggelse ved at bruge alle forhåndenværende midler, herunder direkte militærindgreb og udsendelse af politistyrker samt andre civile komponenter, til at gennemføre fredsbevarende og store humanitære operationer. ELDR ønsker, at EU's udenrigs- og sikkerhedspolitik skal være genstand for demokratisk kontrol fra Europa-Parlamentets side. FUSP bør være omfattet af Unionens normale beslutningsproces, og Unionen bør træde i stedet for sine medlemsstater som fast medlem af FN's Sikkerhedsråd. Samtidig må udviklingen af en fælles udenrigs- og forsvarspolitik ikke begrænse de nationale parlamenters ret til at træffe deres egne beslutninger om udstationering af tropper til militære operationer. Der bør udvikles en europæisk forsvarsidentitet i tæt samarbejde med NATO, som skal supplere og ikke erstatte NATO. Den trussel, som fanatisk terrorisme udgør for vores liv, udvisker de traditionelle skel mellem ekstern og intern sikkerhed og kræver, at andre EU-medlemsstater udviser solidaritet med og yder bistand til medlemsstater, som rammes af terrorangreb. Globalisering Globalisering er et fænomen, som skal styres, ikke bekæmpes. Hvis globaliseringen styres korrekt, vil de positive virkninger heraf kunne fremmes og udvikles (forbedring af produktionseffektiviteten, globale frie markeder, fri bevægelighed for kapital, personer og idéer) og de virkninger, der opfattes som negative, vil kunne modarbejdes (nedvurdering af arbejdstagernes rettigheder, udvidelse af kløften mellem rige og fattige lande og sociale klasser, tab af kulturel identitet, manglende muligheder for kontrol med store multinationale virksomheder). ELDR mener, at et globalt frit og retfærdigt marked kun kan fungere, hvis virksomheder i hele verden respekterer en række minimumsstandarder for social og økologisk adfærd. Opgaven med at udvikle disse minimumskrav kunne overdrages til Den Internationale Arbejdsorganisation, hvis rolle og kompetencer bør styrkes. Et løfte til udviklingslandene ELDR mener, at den nuværende EU-politik om udviklingssamarbejde skal tages op til ny vurdering og tilpasses til nutidens behov og gøres til en integreret del af bestræbelserne på at opbygge en fælles udenrigspolitik. Dette kræver, at det politiske fokus flyttes fra uligheden mellem Nord og Syd og udviklingslandenes afhængighed af vores bistand over mod et partnerskab, der er baseret på lighed og indbyrdes afhængighed. Hovedfokus for vores bistandspolitik er fattigdomslempelse og demokratisering. Opfyldelsen af milleniumudviklingsmålene skal betragtes som grundlag for koordinering af udviklingspolitikken i hele verden. ELDR er først og fremmest bekymret over, at den offentlige udviklingsbistand er halveret i løbet af de seneste ti år. Dette skyldes til dels mangel på entydige resultater. ELDR mener, at denne nedadgående tendens skal bremses, og at udbetalingen af udviklingsbistand skal gøres mere effektiv og gennemsigtig. ELDR støtter FN's målsætning om, at medlemsstaterne skal yde 0,7 % af deres BNI i statslig udviklingsbistand, og mener, at Cotonou-partnerskabsaftalen mellem EU og landene i Afrika, Vestindien og Stillehavet (AVS), som blev undertegnet i

19


2000, indeholder nye metoder til bistandsforvaltning, som forbedrer udbetalingen. For at få medlemsstaterne til at forpligte sig til denne bistandsmålsætning ønsker ELDR at indføre et internationalt og universelt system til evaluering af udviklingssamarbejdet. Et sådant system skal være baseret på klart definerede målsætninger og indikatorer for at sikre, at bistanden målrettes mod de typer samarbejde, som faktisk fungerer, og det vil bidrage til at sikre, at EU's egne udviklingsmål fastsættes på et realistisk niveau. Det er afgørende, at tiltag til at nedbringe udviklingslandenes internationale gæld gennemføres aktivt og hurtigt, for at disse landes økonomiske bæredygtighed genoprettes. Dette er særligt presserende for de stærkt forgældede lande, som i øjeblikket er tvunget til at betale renterne på deres gæld med yderligere lån. Udviklingsbistanden bør være knyttet til fremme af god regeringsførelse. Alvorlige krænkelser af menneskerettighederne og for høje udgifter til militæret bør medføre, at udviklingsbistanden suspenderes. EU's udviklingssamarbejde skal på kort sigt fokusere på fire grundsøjler: fødevarer, sundhed, uddannelse og demokratisering. EU og internationale bidragydere skal øge deres investeringer i landbrugsøkonomier. Der er særligt behov for teknologioverførsel, teknisk forskning og uddannelse i disse områder, eftersom fødevaresektoren i de fleste udviklingslande er afhængig af deres egen landbrugssektor. Bioteknologi kan under visse betingelser blive et vigtigt værktøj til at øge den globale landbrugsproduktion. ELDR mener, at udviklingslandene bør gives mulighed for at vedtage deres egen politik vedrørende anvendelsen af GMO'er. EU skal også bevare den generelle medicinske hjælp med henblik på at sikre bedre sundhed i udviklingslandene gennem uddannelse, faciliteter og finansiering. Ud over denne grundlæggende betingelse skal vi rette vores bestræbelser mod de tre største smitsomme sygdomme ­ hiv/aids, malaria og tuberkulose ­ med henblik på at finde frem til en mere effektiv global løsning. Selv om EU spillede en stor rolle i forbindelse med oprettelsen af den globale fond til bekæmpelse af aids, tuberkulose og malaria, lever Unionen i dag ikke op til sit økonomiske ansvar i forbindelse med fonden. ELDR vil arbejde aktivt for at sikre store forbedringer i EU's bidrag til den globale fond med særlig fokus på støtte til forebyggelse, immunisering og udvikling af vacciner. Vi støtter EU i bestræbelserne på at forbedre udviklingslandenes adgang til generiske lægemidler. Rent vand og sanitet har afgørende betydning for et godt helbred. Ikke desto mindre har 1 mia. mennesker ikke adgang til rent drikkevand, og over 2,5 mia. har utilstrækkelige sanitetsfaciliteter. ELDR støtter udviklingen af omfattende politikker og strategier for integreret forvaltning af vandressourcer, som skal gennemføres i alle lande inden 2005. Grundlaget for udvikling er uddannelse, som giver folk mulighed for at udvikle sig og sætter dem i stand til at forsørge sig selv og opnå velfærd. ELDR's prioritet er at øge og forbedre uddannelsesniveauet som betingelse for at fjerne fattigdom og bane vej for bæredygtig udvikling. Det er en stor udfordring at opnå og opretholde universel grunduddannelse. ELDR kræver, at der investeres i stærke, målrettede landeprogrammer med fokus på landene syd for Sahara og Sydasien. Det er også nødvendigt at rette særlig opmærksomhed mod piger og kvinder, eftersom der er tæt forbindelse mellem uddannelse af kvinder og fattigdomsbekæmpelse. Mere generelt går selvstændiggørelse af kvinder og bekæmpelse af verdens fattigdom hånd i hånd, eftersom kvinder statistisk set har dobbelt så stor risiko for at leve i fattigdom som mænd. Endvidere giver det bedre resultater at målrette bistanden mod kvinder i forbindelse med bekæmpelse af fattigdom end bistand til mænd, eftersom kvinder som hovedregel sørger

20


for familien og holder samfund sammen. ELDR går derfor ind for at sikre lighed i menneskerettighederne for kvinder og piger, at fremme reformer, som har til formål at give kvinder større økonomisk sikkerhed, og at fjerne forskelsbehandling af og vold mod kvinder. For at fremme den private sektors deltagelse i udviklingspolitikken vil ELDR støtte, at der hurtigt oprettes et fleksibelt, ubureaukratisk og decentralt handels- og bistandsnetværk mellem EU og AVS med inddragelse af den private sektor og ngo'er, og hvor der gives oplysninger og støtte til selskaber, som investerer i udviklingslandene. Vi vil også støtte oprettelsen af en europæisk garantifond for investeringsrisici for europæiske investorer og inddragelse af EU's erhvervssektor i udviklingsarbejdet, idet ELDR opfordrer dem til at bidrage til at skabe et stærkt lokalt erhvervsliv og investeringsklima i udviklingslandene. Frihandel: et våben mod verdens fattigdom Det er vigtigt at inddrage udviklingslandene i den globale økonomi og give alle befolkninger mulighed for at nyde fordelene ved globaliseringen. Handel fører til en mere åben økonomi, til udveksling og udvikling af teknologi, til nye arbejdspladser og investeringer og til nye idéer og bidrag. På lang sigt er den liberale vision selvfølgelig, at der ikke længere vil være behov for bistand, og at handel finder sin plads i udviklingssamarbejdet. EU og andre områder i udviklingslandene har et vigtigt ansvar med hensyn til at indtage en proaktiv holdning over for fuldstændig fjernelse af handelshindringerne for udviklingslandene. ELDR mener, at udviklingslandene skal inddrages mere effektivt i den globale økonomi ved at fjerne handelshindringer og åbne EU's markeder for eksport fra udviklingslandene og dermed hjælpe dem ud af fattigdommen. Endvidere bør udviklingslandene modtage mange flere ressourcer og meget mere bistand, således at de er bedre i stand til at forsvare deres egne rettigheder i Verdenshandelsorganisationen (WTO). ELDR's forslag om udarbejdelse af en europæiske fødevare- og landbrugspolitik bør resultere i fjernelse af landbrugsstøtten. ELDR er for fjernelse af al direkte og indirekte eksportstøtte på linje med fjernelsen af importbeskyttelse og intern støtte. Med henblik på at sikre lige konkurrencevilkår og et velfungerende marked foretrækker ELDR, at fjernelsen af støtten inden for EU ledsages af lignende tiltag i andre industrialiserede WTO-lande. Denne præference er dog ikke en hindring for yderligere liberalisering. ELDR finder, at det demokratiske valg skal gælde i en tid med global indbyrdes afhængighed, og at de internationale traktater og institutioner skal respektere principperne om demokrati og gennemsigtighed. Derfor skal der i forbindelse med beslutningerne vedrørende den internationale handel være større ansvarlighed over for Europa-Parlamentet ved at sikre, at Kommissionens forhandlere regelmæssigt underkastes parlamentarisk kontrol, og at EuropaParlamentet i højere grad har adgang til Rådets forhandlinger, hvor Europa-Parlamentet skal have beføjelse til at afgive samstemmende udtalelse om EU's indgåelse af WTOhandelsaftaler. Miljøbeskyttelse for fremtidige generationer For at opnå bæredygtig udvikling skal EU have større ambitioner og indtage en førende rolle i forbindelse med at overføre dette mål til internationalt plan. EU bør håndtere miljøspørgsmål resolut ved at gennemføre en fælles miljøpolitik. ELDR mener, at Europa ved at gøre fælles front vil kunne rette op på nogle af de skader, som naturen er blevet påført i løbet af de sidste 50 år.

21


Som en gruppe af magtfulde og velstående lande har EU et enormt potentiale til at få indflydelse på den globale miljøpolitik, hvilket Unionen allerede har vist ved at få miljøfaktorer inddraget i den sidste WTO-forhandlingsrunde. Der bør også indføres miljømål i Den Internationale Valutafonds, Verdensbankens og de regionale udviklingsbankers låne- og investeringspolitikker. ELDR støtter princippet om miljøansvar som et middel til at tilskynde virksomheder til at opføre sig ansvarligt med hensyn til miljøet. ELDR mener samtidig ikke, at dette princip må få lov til at lamme innovation og nye aktiviteter i EU. Retsgrundlaget skal derfor være realistisk og må ikke underminere de europæiske virksomheders konkurrenceevne. ELDR vil gerne nå frem til en situation, hvor der på EU-plan fastsættes strenge miljø- og forbrugerbeskyttelsesmål, mens de tekniske detaljer ved gennemførelsen overlades til de relevante nationale lovgivningsorganer. Der skal også rettes større opmærksomhed mod den faktiske gennemførelse af de eksisterende direktiver på nationalt plan og, længere nede i hierarkiet, i de enkelte virksomheder. ELDR mener, at EU's politikker bør fremme en kultur, hvor virksomheder og enkeltpersoner har et ansvar, som strækker sig ud over blot at overholde bestemmelserne i miljølovgivningen. Princippet om bæredygtig udvikling og miljøbeskyttelse bør indarbejdes i den foreslåede forfatning for Den Europæiske Union. EU's politikker har muligvis vidtgående indflydelse, hvorfor de bør gennemgås for at afdække deres indvirkning på miljøet. Resultaterne af en sådan gennemgang skal rapporteres til Europa-Parlamentet. At sikre, at de nuværende miljøstandarder gennemføres på rimelig vis af alle medlemsstater, er en vigtig del af EU's miljøpolitik. ELDR er for integration af bæredygtig økonomisk vækst. I denne forbindelse mener vi, at de eksisterende direktiver om biologisk mangfoldighed og bevaring af naturtyper skal revideres, idet de ikke opfylder målsætningerne. ELDR vil arbejde aktivt for at styrke EU's klimaændringsinitiativer både i EU og internationalt. ELDR ønsker at overholde EU's forpligtelser inden for rammerne af Kyotoprotokollen. Derfor støtter vi kraftigt indførelsen af en obligatorisk ordning for handel med emissionstilladelser for EU's industri. ELDR støtter en nationalt opkrævet kulafgift for hele EU, så længe den ikke påvirker den generelle afgiftsbyrde for EU's borgere, samt et EUsystem ­ og senere et internationalt system ­ for en nationalt opkrævet afgift på flybrændstof. Generelt finder ELDR, at beslutninger om miljø- og energirelaterede afgifter for hele EU, som skal opkræves nationalt, bør træffes med kvalificeret flertal. Endvidere mener vi ikke, at handelsblokkes eller nationers manglende vilje til at gennemføre meningsfyldte projekter inden for rammerne af verdenstopmødet om bæredygtig udvikling i Johannesburg bør forhindre EU i at gå videre med dagsordenen om bæredygtig udvikling. ELDR mener, at inddragelse af miljøfaktorer i handelsbestemmelserne er af afgørende betydning, og at de nye multilaterale handelsrunder bør omfatte væsentlige nye bestemmelser, som skal have til formål at sikre den miljømæssige bæredygtighed uden protektionisme. ELDR ønsker, at markederne skal fremme god miljøpraksis. Markederne kan bruges til at begrænse de aktiviteter, som skader miljøet, såsom anvendelsen af ikke-vedvarende energi. Hvis det skal lykkes Europa at reducere CO2-emissionerne, skal producenter og forbrugere have et klart økonomisk incitament. ELDR vil arbejde for at indføre skatteincitamenter i forbindelse med alle energibevaringsmaterialer i EU. ELDR vil også søge at udvide anvendelsen af princippet om producentansvar, for så vidt angår design, genanvendelse, genbrug og genindvinding af produkter.

22


Samtidig vil ELDR kun indføre ny EU-lovgivning, hvor dette er begrundet. Umiddelbart rammer byrden fra de mange miljøpolitikker industrien, hvorfor vi vil arbejde aktivt for at sikre, at der udføres miljøundersøgelser sammen med cost-benefit-analyser med henblik på at fastsætte prioriteter for tiltagene og undgå unødvendig regulering uden egentligt formål. Vi glæder os over Kommissionens beslutning om at udarbejde et nyt direktiv om energitjenester med henblik på at sikre, at liberaliseringen af EU's energimarked (som vi støtter) er vejet op mod det miljømæssige ansvar, og vi vil presse på for at sikre, at det gennemføres i rette tid. ELDR vil fortsat kæmpe for forbedret dyrevelfærd, idet vi vil insistere på, at der indføres høje standarder og streng håndhævelse af dyretransportbestemmelserne, presse på for at opnå en reduktion i anvendelsen af dyreforsøg og fremme alternative metoder samt bekæmpe grusomheden bag aktiviteter såsom handel med katte- og hundepels. Sikring af en bæredygtig fremtid for Europas fiskeri og fiskere Den fælles fiskeripolitik afhænger helt og fuldt af bæredygtig udnyttelse af fiskebestandene. Uden fisk er der ingen fiskere. Derfor vil ELDR fortsat fremhæve, at fiskebestandenes tilstand er en direkte målestok for, hvordan den fælles fiskeripolitik fungerer. Fiskeriets bidrag til visse sårbare randområder er særdeles vigtigt. ELDR mener, at der skal tildeles tilstrækkelige midler til omstrukturering af disse fiskeriafhængige samfund samt til forbedring af deres konkurrenceevne og udvikling af nye metoder til skabelse af merværdi i fiskerisektoren. Fiskeriindsatsens omfang skal reduceres til et niveau, som gør det muligt samtidig at bevare bestandene. ELDR støtter ikke en stigning i fangstkapaciteten. Samtidig opfatter offentligheden det som en af de største fejl ved den fælles fiskeripolitik, at fiskerne som følge af kvoterne ofte er tvunget til at smide døde fisk, som er egnede som menneskeføde, tilbage i havet. For at løse problemet med genudsætning skal Unionen forbedre fleksibiliteten i kvoterne inden for de eksisterende tildelinger samt investere i programmer til forbedring af fiskeredskabers selektivitet, som også bør have til formål at bekæmpe tilfældig fangst af delfiner og søfugle. For at øge den fælles fiskeripolitik legitimitet mener ELDR, at det er nødvendigt at styrke aktørernes deltagelse i beslutningsprocessen i væsentlig grad. Decimeringen af verdens fiskebestande er stærkt foruroligende. ELDR vil derfor fortsat tale for, at EU bør fremme bæredygtigt fiskeri i hele verden, og at man ikke bør bruge skatteydernes penge på at eksportere overkapacitet. EU skal hjælpe fiskerisektoren og andre aktører med at tage ansvar for deres aktiviteter. Fisk er en vigtig kilde til animalske proteiner i de fleste af udviklingslandene. EU ­ og andre store fiskerilande ­ har forsøgt at løse deres problemer med overkapacitet ved at købe fiskerirettigheder i udviklingslandenes farvande. ELDR mener, at dette aldrig bør ske til skade for den lokale fiskerisektor eller havmiljøet i de pågældende farvande. ELDR er overbevist om, at fiskeriaftalerne i det mindste bør tage højde for den lokale udvikling og indeholde vidtgående miljømæssige sikkerhedsforanstaltninger. EU-BUDGETTET ­ VALUTA FOR PENGENE Styrkelse af EU's skatteydere Europa-Parlamentet har allerede megen magt over EU's budget ­ det har det afgørende ord i forbindelse med strukturfondene, administrative udgifter, interne politikker, foranstaltninger

23


udadtil samt førtiltrædelsesstøtte til EU's ansøgerlande. Men de nationale finansministre har stadig det afgørende ord med hensyn til de fleste udgifter til den fælles landbrugspolitik og den fælles fiskeripolitik, finansiering af opkrævning af indtægter i medlemsstaterne og en stor del af EU's udviklingsbudget. Dette beløber sig i alt til 45 % ­ næsten halvdelen ­ af EU's samlede budget. Som den EU-institution, der mest direkte repræsenterer EU's skatteydere, dvs. de europæiske vælgere, ønsker ELDR at sikre, at Europa-Parlamentet får fulde budgetbeføjelser, således at MEP'erne deler beføjelserne med Økofin-Rådet vedrørende alle dele af EU's udgifter. For så vidt angår indtægtssiden, ønsker ELDR, at Europa-Parlamentet inddrages fuldt ud i beslutninger om egne indtægter fuldt ud. ELDR foreslår ikke, at EU's institutioner får beføjelser til at opkræve midler. Samtidig afviser ELDR enhver begrænsning i Europa-Parlamentets nuværende budgetbeføjelser. Valuta for pengene og bekæmpelse af svig Ud over at sikre, at EU's udgiftsprioriteter modsvarer borgernes prioriteter, vil ELDR også sikre, at EU's skatteyderes penge bruges effektivt ved at kontrollere udgifterne konstant og indgående med henblik på at opnå en positiv ekstern revision fra Revisionsretten vedrørende den økonomiske forvaltning af EU's budget. I denne forbindelse finder ELDR det uacceptabelt, at EU-budgettet ikke er blevet revideret positivt i otte år. Med dette for øje vil ELDR fortsat presse Kommissionen og Revisionsretten til at stille en mere præcis analyse af den økonomiske forvaltning, for hver enkelt sektor, sammen med målbare resultatindikatorer, samt at påtale de medlemsstater, der ikke opfylder deres ansvar med hensyn til at beskytte Fællesskabets økonomiske interesser. Medlemsstaterne skal påtage sig deres ansvar for at udføre gennemgribende kontrol med alle EU's budgetudbetalinger, som gennemføres af nationale, regionale og lokale myndigheder, herunder især landbrugsstøtte og støtte fra strukturfondene, som udgør 80 % af EU's budget og stort set forvaltes i fællesskab af medlemsstaterne, regionerne og de lokale myndigheder. ELDR mener, at en metode til at opnå dette i landbrugssektoren er at indføre en højere grad af samfinansiering af EU-finansierede projekter med midler fra de nationale, regionale og lokale budgetter med henblik på at give de nationale og regionale myndigheder en interesse i at sikre god økonomisk praksis. For de liberale er korruption en svøbe for samfundet. I forbindelse med bekæmpelse af svig vil ELDR fortsat arbejde aktivt for at styrke EU's bedrageribekæmpelsestjeneste og give den fuld uafhængighed af Europa-Kommissionen og sikre, at den arbejder effektivt og tæt sammen med de nationale efterforskere og anklagemyndigheder for at beskytte Den Europæiske Unions økonomiske interesser. Dette bør omfatte etablering af en europæisk anklagemyndighed, som skal give mulighed for at efterforske svig på EU-plan og retsforfølge ved de nationale domstole. ELDR finder det afgørende, at både økonomisk kontrol og bekæmpelse af svig styrkes i en udvidet Union. Europa-Parlamentet: At bringe orden i eget hus Det er af afgørende betydning, at Europa-Parlamentet forvalter sit eget budget på en gennemsigtig måde og i fuld overensstemmelse med fornuftig økonomisk forvaltning. Med dette for øje er ELDR fast besluttet på, at Rådet og Parlamentet så snart som muligt skal vedtage en fælles statut for medlemmer og medlemmernes assistenter med henblik på at sikre et mere gennemsigtigt godtgørelsessystem for medlemmerne og mere præcise kontraktlige regler og korrekt socialsikringsbeskyttelse for deres assistenter. Det bør også overlades til Europa-Parlamentet at træffe afgørelse om ét hjemsted for at afskaffe de månedlige flytninger mellem Bruxelles og Strasbourg.

24


Reform af Kommissionen ELDR vil sikre en effektiv intern reform af Kommissionen via gennemførelse af bedre økonomisk og personalemæssig forvaltning, hvilket navnlig skal sikres ved at oprette en ny intern revisionstjeneste, udarbejde årlige rapporter fra de enkelte tjenester om deres økonomiske kontrol og budgetgennemførelse, regelmæssig rotation af højtstående tjenestemænd og forbedret gennemsigtighed i ansættelsen af højtstående tjenestemænd, regnskabsreformer, indførelse af en adfærdskodeks for tjenestemænd og retningslinjer vedrørende anmeldelse af uregelmæssigheder og en gennemgribende reform af lønskalaer og reglerne om forfremmelse, lige muligheder og de forældede privilegier i institutionen.

25


KONKLUSION ELDR er fortaler for reform af EU's institutioner og vil fortsat arbejde aktivt for at gøre EU mere demokratisk, mere gennemsigtig, mere effektiv og mere ansvarlig og åben over for borgerne. For så vidt angår den interne EU-politik, vil vi fortsat arbejde aktivt for et Europa, som er åbent for borgerne, og som gennemfører håndgribelige forbedringer af borgernes hverdag ved at gennemføre det indre marked og dermed give alle EU's borgere frihed til at leve, arbejde og rejse, til at forbruge varer og tjenesteydelser og til at investere deres penge hvor som helst i EU. ELDR's vision for EU er et Europa, som fremmer bæredygtig økonomisk udvikling, søger at fjerne fordomme og forskelsbehandling, øger individets frihed og muligheder, fremmer kulturel mangfoldighed og forsvarer menneskerettighederne i alle medlemsstater. ELDR ønsker at sikre fuld anerkendelse af de regionale og lokale myndigheders rolle i gennemførelsen af EU-politikker og mener, at disse myndigheder og deres repræsentative organer bør høres på de områder, hvor de har kompetence i henhold til den pågældende medlemsstats administrative opbygning. Samtidig ønsker vi en gennemgribende reform af den fælles landbrugspolitik med henblik på at ændre den til en integreret og markedsorienteret fødevare- og landbrugspolitik, som sikrer sikre og sunde fødevarer, velstående landdistrikter og høje miljø- og dyrevelfærdsstandarder. Vi ønsker at fjerne ulovlig indvandring ved at oprette et fælles system for asylforvaltning, hvor asylansøgere behandles anstændigt, og hvor det sikres, at de respekterer værtslandets love og skikke. Selv om vi fuldt ud støtter den fælles kamp mod international terrorisme og organiseret kriminalitet, vil vi altid søge at sikre, at den personlige frihed ikke undermineres. ELDR støtter den igangværende udvidelse af Den Europæiske Union, som er baseret på principperne om demokrati, fred, stabilitet, lighed mellem kvinder og mænd, markedsøkonomi og fri bevægelighed. Vi er fortsat fast besluttede på, at de nye medlemsstater skal behandles som vores ligemænd, og at overgangsordningerne skal holdes på et absolut minimum. Med hensyn til vores forbindelser med resten af verden mener vi, at det er vigtigt at skabe et tættere samarbejde med de lande, som grænser op til den nye udvidede Union. Vi vil fortsat forsvare Den Internationale Straffedomstol som det bedste middel til fremme og forsvar af menneskerettighederne i hele verden. For så vidt angår sikkerheds- og forsvarsområdet, vil vi fortsat arbejde aktivt for en effektiv fælles udenrigs- og sikkerhedspolitik for EU, som skal udarbejdes i tæt samarbejde med NATO, og som skal give Europa et større ansvar i verden, baseret på respekt for folkeretten og FN's beslutninger. Vores udgangspunkt er fri handel og åbning af EU's markeder for eksport fra udviklingslandene. I mellemtiden bør den offentlige støtte fokusere på fødevarer, sundhed, uddannelse, udvikling af private virksomheder og forsvar af lige muligheder, god regeringsførelse og menneskerettighederne. Støtten skal imidlertid baseres på udviklingssamarbejdsmetoder, som rent faktisk fungerer, er effektive og bidrager til udviklingslandenes evne til at konkurrere på verdensmarkedet. ELDR anerkender den afgørende rolle, som EU spiller i forbindelse med fremme af et bæredygtigt miljø, og vil fortsat støtte bestræbelserne på at sikre, at alle borgere og sektorer i

26


samfundet og i økonomien påtager sig en rimelig del af ansvaret for beskyttelse af miljøet til fordel for de fremtidige generationer. Vi vil også presse på for, at EU fortsat søger at dreje den internationale dagsorden i retning af bæredygtig udvikling. En stemme til ELDR's kandidater til Europa-Parlamentet i 2004 vil være en stemme til dokumenterede gode resultater med hensyn til progressive reformer og til et parti, som er varm fortaler for skabelsen af et udvidet EU, som er åbent for borgerne og for verden.

27


