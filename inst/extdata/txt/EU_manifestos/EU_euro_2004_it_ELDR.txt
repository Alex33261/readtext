

















LA VISIONE DELL'ELDR PER L'EUROPA 
AMSTERDAM
14 novembre 2003
INTRODUZIONE

IN CHE COSA CREDE L' ELDR'

Il gruppo del partito europeo dei democratici, liberali e riformatori (ELDR) crede in un'Europa basata sui fondamentali principi dei liberali: la libertà, la democrazia, lo stato di diritto, i diritti umani, la tolleranza e la solidarietà.

Crediamo in una società equa, libera ed aperta che promuova le capacità di tutti i suoi cittadini di partecipare pienamente alla società, offrendo loro l'opportunità di sfruttare tutte le potenzialità, liberi dalla povertà, dall'ignoranza e dalla discriminazione.

Per raggiungere tali obiettivi, miriamo al completamento del mercato interno come vero spazio economico comune senza frontiere interne e a riformare l'economia europea affinché diventi più competitiva e prospera, con più occupazione e prezzi stabili per i consumatori, basata sul principio di un commercio libero internazionale che includa tutto il mondo. Ci stiamo impegnando a favore dello sviluppo sostenibile e della tutela dell'ambiente. Stiamo lottando per una società sicura e giusta che garantisca un mondo di pace e stabilità.

In veste di maggiori e più antichi sostenitori di un vasto e precoce allargamento dell'Unione europea, accogliamo con estremo favore nell'Unione i nuovi Stati membri. Al contempo, continuiamo la nostra campagna a favore di un'Europa più trasparente, democratica e responsabile che adotti decisioni solo per quegli ambiti che impongono decisioni a livello europeo.

La sussidiarietà dovrebbe rappresentare la base del processo decisionale dell'UE. L'applicazione sistematica di questo principio dovrebbe garantire che l'Unione possa agire solo in quei frangenti in cui il problema non possa essere risolto adeguatamente dai singoli Stati membri. Questo principio si collega a quello della proporzionalità, che sta già alla base di tutte le misure legislative adottate dall'UE e secondo cui qualsiasi azione condotta dall'UE non dovrebbe andare oltre ciò che è necessario per raggiungere gli obiettivi indicati dal trattato. L'applicazione del principio di sussidiarietà ha lo scopo di portare il processo decisionale in seno all'Unione il più possibile vicino ai cittadini.

Da ultimo ma non meno importante, l'ELDR è a favore di una base costituzionale per l'Europa. Tutti i liberaldemocratici d'Europa hanno sempre perorato la causa della costituzione quale base per la democrazia, ragion per cui accogliamo con favore gli sforzi della Convenzione europea quale base concettuale forte per la CIG.

PERCHÉ' E' IMPORTANTE IL PARLAMENTO EUROPEO'

E' giunto il momento di far nascere un'Europa che conti. Lo scopo dell'Europa dovrebbe essere quello di guadagnarsi la fiducia dei suoi cittadini e di essere un'Europa che conta nel mondo. L'ELDR è intenzionata a ottenere questo risultato non solo aprendo i nostri mercati, ma anche acquisendo un reale potere politico a livello mondiale. L'Europa dovrebbe parlare nel mondo con una sola voce in materia di affari esteri, politica di sviluppo e tutela dei diritti umani, delle libertà civili e dei principi democratici. Il Parlamento europeo esercita un notevole potere legislativo tramite la cosiddetta procedura di codecisione, che pone i membri del Parlamento europeo e i ministri dei governi in seno al Consiglio allo stesso livello nell'adozione congiunta degli atti legislativi. La procedura di codecisione si applica alla maggior parte della legislazione dell'UE che ha delle ripercussioni sulla vita quotidiana dei cittadini e sulle imprese in Europa, fra cui il mercato interno, l'ambiente, la tutela dei consumatori, la ricerca e lo sviluppo, l'istruzione, la cultura e la salute. Tramite la procedura di codecisione molti emendamenti del PE vengono inseriti nel diritto comunitario e la legislazione in questi ambiti può essere adottata solo con l'approvazione formale del Parlamento europeo e del Consiglio. Il Parlamento europeo viene anche consultato in altre aree di politica comunitaria, dove gli emendamenti che propone sono spesso accolti dalla Commissione e influenzano l'agenda europea, con l'adozione di relazioni d''iniziativa'. L'ELDR ritiene che la codecisione dovrebbe essere il metodo normale del processo decisionale nell'Unione europea, fatte salve alcune occasionali e ben definite eccezioni.

Il Parlamento europeo svolge un ruolo molto importante anche nell'adozione del bilancio annuale dell'UE, che consente al Parlamento di garantire che le sue priorità politiche ricevano le risorse finanziarie di cui necessitano. Il PE adotta il bilancio dell'Unione per l'anno successivo nel mese di dicembre, e il bilancio non si considera approvato finché non è stato sottoscritto dal presidente del Parlamento europeo, atto che conferisce all'Unione le risorse finanziarie di cui necessita per l'anno successivo. Il Parlamento veglia pertanto attentamente sul modo in cui il bilancio viene eseguito, per ridurre le frodi e la cattiva amministrazione, e tramite il suo diritto di approvare i conti delle istituzioni dell'UE, esercita un ulteriore controllo sulle politiche comunitarie.

Tuttavia, il Parlamento europeo esercita la sua influenza in una varietà di modi. Essendo l'unica istituzione eletta a suffragio universale dai cittadini europei, esso ha facoltà di chiamare la Commissione europea a rispondere delle sue azioni politiche in tutti i settori nel corso dei dibattiti parlamentari, esso può indire audizioni dei Commissari, esaminare le proposte politiche e presentare interrogazioni scritte e orali. Se necessario, può anche emettere una mozione di censura nei confronti della Commissione, previa approvazione di due terzi dei suoi membri. Il PE è anche il solo organo comunitario a tenere riunioni trimestrali con il presidente della Banca centrale europea per assicurarsi dell'affidabilità e della trasparenza nella gestione dell'euro. Con la prospettiva di allargamento dell'Unione ormai alle porte, nel 2004, il Parlamento ha svolto un attento lavoro di controllo sui negoziati d'adesione e ha emesso il suo parere conforme sui trattati di adesione. Il Parlamento viene inoltre consultato e formula un parere conforme su gran parte degli accordi internazionali stipulati dall'UE e tiene regolari dibattiti sulle questioni internazionali, sulla situazione dei diritti umani nel mondo e sulla politica estera dell'UE, spesso accompagnati da risoluzioni che definiscono la posizione del Parlamento. L'ELDR continuerà a sostenere il rafforzamento del potere di controllo parlamentare.

Per tutte queste ragioni, ogni voto espresso in occasione delle elezioni del Parlamento europeo è un voto che conta.

Proseguiamo sulla via del successo

Gli MPE dell'ELDR hanno sicuramente fatto la differenza negli ultimi cinque anni, promuovendo i principi liberali nelle attività legislative al Parlamento europeo. Questo programma elettorale europeo dimostra come, con il sostegno degli elettori europei i liberaldemocratici europei potranno continuare a fare questa cruciale differenza nei prossimi cinque anni, in seno ad un Parlamento europeo allargato, nel cuore di un'Unione europea allargata.







UNA NUOVA EUROPA ALLARGATA APERTA AI SUOI CITTADINI E AL MONDO:
PROGRAMMA ELETTORALE DELL'ELDR PER IL PERIODO 2004-2009


LA COSTITUZIONE

Il congresso dell'ELDR, tenutosi ad Amsterdam dal 12 al 14 novembre 2003, accoglie con favore il progetto di trattato che istituisce una Costituzione per l'Europa quale base per l'accordo della Conferenza intergovernativa e sottolinea quanto sia importante concludere i negoziati costituzionali in tempo utile, prima delle elezioni del Parlamento europeo, che si terranno nel giugno 2004, in modo che la costituzione possa dar luogo ad un ampio dibattito pubblico, costituisca un impegno per i partiti politici e abbia la legittimazione popolare.

Accogliamo con favore i lavori della convenzione che ha permesso di formulare un progetto di costituzione conciso, comprensibile e coerente e ci congratuliamo con i rappresentanti ELDR alla convenzione per il loro eminente contributo.

L'ELDR sostiene la costituzione perché essa corrisponde a obiettivi di lunga data del partito, chiarendo valori, principi e obiettivi dell'Unione, razionalizzando i suoi strumenti e le procedure decisionali, delimitando le sue competenze e rafforzando le istituzioni comunitarie. Ci congratuliamo con il risultato che, in forma costituzionale, fa del sistema di governo dell'UE un sistema più aperto, democratico ed efficiente, migliorando al contempo la capacità dell'Unione di operare in modo efficace, sia all'interno dei suoi confini sia all'estero.

Accogliamo con favore, in particolare, il fatto che la votazione a maggioranza qualificata in Consiglio e la procedura di codecisione con il Parlamento europeo saranno la normale procedura legislativa adottata. Esortiamo il Consiglio europeo ad usare quanto prima i suoi poteri discrezionali, per ampliare ulteriormente il ricorso alla VMQ, non da ultimo in materia di politica estera e di sicurezza comune. Prevediamo che l'acquisizione di una personalità giuridica a livello internazionale consentirà all'Unione di partecipare a pieno titolo a tutte le istituzioni internazionali. Sosteniamo l'adesione dell'Unione alla Convenzione europea sui diritti dell'uomo.

Nell'intento di sviluppare la politica europea di sicurezza e di difesa (PESD) dell'UE, l'ELDR sostiene appieno il concetto di cooperazione strutturata fra taluni Stati membri che sono al contempo in grado di fornire un sostegno militare e abbiano la volontà politica di farlo. La dimensione di sicurezza e difesa dell'UE deve svilupparsi in stretta cooperazione e complementarietà con la NATO.

Accogliamo con favore la creazione della carica di ministro degli affari esteri dell'Unione, che presiederà il Consiglio 'Relazioni esterne' e sarà al contempo vicepresidente della Commissione, a guida di un'amministrazione condivisa fra funzionari di Commissione e Consiglio, nonché di rappresentanti delle funzioni pubbliche nazionali.

Esortiamo la CIG a garantire che il presidente a tempo pieno del Consiglio europeo non interferisca col lavoro del presidente della Commissione o del ministro degli affari esteri dell'Unione, ma che sia messo in grado di apportare la coesione necessaria e la continuità auspicata al lavoro dei capi di stato e di governo.

Accogliamo con favore il fatto che la costituzione contenga molti elementi che consentono un'evoluzione futura.

L'ELDR è convinta che la CIG dovrebbe incentrarsi sull'esigenza di rafforzare il funzionamento della Commissione europea. Pur riconoscendo che gli Stati membri, a prescindere dalle loro dimensioni, abbiano legittimi interessi da promuovere che trovino riscontro nell'esito della CIG, insistiamo affinché tali particolarismi non vadano a discapito del progresso dell'interesse di tutti, agevolando il processo decisionale o  il mantenimento dell'equilibrio fra le istituzioni.

Esortiamo la CIG a rafforzare il consenso trovato in sede di convenzione sulle questioni costituzionali chiave, inclusa l'integrazione della Carta dei diritti fondamentali nella parte II della costituzione, con effetti vincolanti. Insistiamo affinché la CIG compia maggiori progressi per quanto riguarda la modernizzazione delle politiche UE di cui alla parte III. Auspichiamo che la CIG possa anche esaminare le modifiche di talune procedure in vista di una futura revisione costituzionale.

L'ELDR sostiene con forza la decisione della convenzione europea di accordare ai parlamenti nazionali un importante ruolo nel processo di sussidiarietà e accoglie con favore il rafforzamento del ruolo della Corte di giustizia delle Comunità europee che fungerà da corte costituzionale.

Accogliamo con favore il fatto che il Comitato delle regioni avrà la facoltà di adire la Corte in materia di sussidiarietà o in caso di violazione delle sue prerogative. Lavoreremo per sostenere le regioni dotate di potere legislativo, affinché possano vedere riconosciute le loro prerogative nella costituzione. L'ELDR continua a porre un'enfasi particolare sul rafforzamento del ruolo dei governi regionali e locali in Europa.

Pur accogliendo molto favorevolmente il dettato della costituzione sulla trasparenza del governo, l'ELDR continua a considerare prioritario il miglioramento dell'ambiente normativo, il rafforzamento della consultazione dell'industria e della società civile e il decentramento della gestione delle politiche comunitarie, laddove appropriato.

L'ELDR si rammarica della mancanza di evidenti progressi ottenuti finora dalla CIG, che pare stia riesaminando in modo selettivo gli stessi argomenti trattati dalla convenzione, benché a un livello inferiore. In particolare, deploriamo

* la decisione, che sembra essere stata presa, di sopprimere l'idea del Consiglio legislativo, che aveva lo scopo di separare ulteriormente e in modo più netto il potere legislativo del Consiglio dalle sue funzioni esecutive e garantire in tal modo la piena trasparenza del processo legislativo; auspichiamo che venga almeno mantenuta l'opzione di introdurre il Consiglio legislativo in una fase successiva;
* il tentativo da parte di due Stati membri di annullare la formula trovata in sede di convenzione per la maggioranza qualificata in Consiglio, che garantisce un equilibrio dei legittimi interessi di Stati più grandi e più piccoli e, fra l'altro, è chiara e semplice;
* l'iniziativa di Ecofin volta a mantenere l'unanimità su tutto l'iter decisionale relativo al modo in cui le risorse proprie dell'UE vengono reperite e spese, e di porre fine al ruolo del PE in veste di parte paritetica del processo di bilancio; riteniamo che queste proposte possano rappresentare una minaccia e destabilizzare la CIG ed assestare un grave colpo al successo ottenuto dalla convenzione nel rafforzare la democrazia parlamentare a livello dell'UE.

L'ELDR ricorda che la convenzione ha avuto una forte legittimazione politica, e la CIG deve mostrarsi all'altezza della sfida lanciata dalla convenzione, al fine di evitare di alimentare il cinismo dell'opinione pubblica sui temi dell'Europa.

Il congresso invita la CIG a cercare di ottenere rapidamente un accordo politico duraturo che definisca in modo convincente il sistema di governo dell'Unione europea allargata.

UN'EUROPA ALLARGATA E APERTA AI SUOI CITTADINI

La libertà di vivere e lavorare in tutta l'Europa
L'ELDR continuerà ad appoggiare azioni volte a trasformare l'UE in un reale mercato interno che vada a beneficio di tutti. In particolare, l'ELDR contribuirà all'adozione e all'attuazione di norme comunitarie chiave che possano facilitare la libertà di tutti i cittadini di vivere, lavorare e viaggiare, di esercitare i diritti civili, di usufruire di beni e servizi e di investire i loro risparmi ovunque lo desiderino nell'UE, senza che ciò vada a pregiudizio dei loro diritti giuridici. Ciò è particolarmente importante in riferimento al riconoscimento reciproco di qualifiche, e riguardo al diritto di stabilimento e di lavoro nel paese di propria scelta.

In questo contesto, riteniamo che i periodi di transizione che sono stati definiti per i nuovi Stati membri nel campo della mobilità della forza lavoro andrebbero cancellati.

L'ELDR auspica inoltre poter garantire l'accesso di tutti i cittadini alla giustizia e il completamento e la semplificazione del riconoscimento delle sentenze in ambito civile e commerciale, allo scopo di agevolare la vita quotidiana del numero sempre maggiore di cittadini comunitari che vivono o lavorano in Stati membri dell'UE diversi da quello d'origine, in particolare per quanto concerne nascite, adozioni, matrimoni, testamenti, decessi, incidenti o ricorsi presentati dinnanzi a una corte.

Innovare l'economia europea
Il processo di Lisbona ha dato risultati troppo limitati. Esso ha perso la direzione ed è stato annacquato da un numero eccessivo di obiettivi posti negli ultimi anni, che fin troppo spesso si sono risolti in un mero esercizio statistico. Per gli anni che restano, si dovranno definire alcune priorità. Tuttavia, innovare l'economia europea implica che si vada al di là di questo. L'UE dovrebbe, per esempio, aumentare gli sforzi per completare il mercato unico europeo avviando azioni più incisive per liberalizzare il mercato del gas e dell'elettricità, i servizi postali e i trasporti. Un mercato europeo efficiente e che funzioni bene creerà nuove opportunità di crescita economica, occupazione e benessere sociale.

A Lisbona, i governi UE si sono unanimemente risolti ad innovare e ristrutturare l'economia europea per creare l'economia più competitiva e più dinamica del mondo basata sulla conoscenza, capace di realizzare una crescita economica sostenibile con maggiore e migliore occupazione e una maggiore coesione sociale entro la fine di questo decennio. Quale parte in causa di questo processo, l'ELDR promuoverà una migliore politica per la società dell'informazione, la ricerca e lo sviluppo, una rapida adozione e la corretta attuazione della legislazione UE in materia di offerte pubbliche d'acquisto, che definisca regole comuni per le acquisizioni di società che tutelino gli azionisti, in particolare quelli di minoranza. L'ELDR è stato il solo gruppo politico a sostenere all'unanimità la prima proposta della Commissione sulle offerte pubbliche d'acquisto, che è stata respinta dal Parlamento, in una seduta drammatica, con parità di voto nel luglio 2001.

Il valore aggiunto dell'UE nella ricerca
La scienza e la tecnologia basata sulla scienza stanno dimostrando un dinamismo senza precedenti e stanno emergendo nuovi settori (scienze della vita, TIC, micro- e nanotecnologie) che mobilitano gli studiosi attraverso tutte le discipline, cambiano l'industria e hanno un notevole impatto sull'economia. L'ELDR è a favore di uno Spazio europeo della ricerca, purché esso consenta di creare un reale valore aggiunto rispetto ai singoli programmi di ricerca nazionali degli Stati membri, promuova notevolmente la ricerca e l'innovazione e quindi consenta all'industria europea di competere effettivamente con altre economie tecnologicamente avanzate, in particolare con gli USA.

Nell'ambito della ricerca, i liberali sostengono i principi della libertà accademica e il pluralismo. Le priorità della ricerca dovrebbero includere una combinazione di considerazioni di carattere commerciale, politico e accademico, ma è altresì importante che i criteri per la concessione dei fondi non pregiudichino la libertà e l'indipendenza del mondo accademico. Un modo per fare sì che i ricercatori possano influire maggiormente sulle priorità di ricerca a livello europeo è quello di introdurre un sistema di 'consigli europei delle ricerche', i cui membri saranno nominati o eletti dalla comunità accademica europea e che dovrebbero avere un ruolo importante nel processo decisionale della concessione di fondi comunitari a favore della ricerca. 

Nella concessione di fondi comunitari per la ricerca, un'alta priorità dovrebbe essere accordata ai progetti di ricerca e sviluppo su fonti energetiche 'pulite' e rinnovabili.

Promuovere l'innovazione
L'ELDR sosterrà progetti legislativi volti a rendere la tutela della proprietà intellettuale a livello dell'UE più accessibile anche per le PMI. Continueremo a sostenere un'adeguata attuazione delle norme comunitarie in materia di diritto d'autore aggiornate, che tengano conto dei recenti sviluppi tecnologici come internet.

Snellire la burocrazia
Un'economia europea competitiva implica un corpus normativo moderno e funzionante che tuteli il pubblico interesse senza però imporre oneri inutili alle aziende e ai cittadini. L'ELDR lavorerà per una revisione generale dell'attuale legislazione europea al fine di garantire che essa sia in grado di affrontare le sfide odierne. Insisteremo in linea generale su una clausola di revisione dopo 5 anni dal varo della nuova legislazione comunitaria, in modo che essa possa essere riesaminata dopo aver avuto il tempo di funzionare. Insisteremo sul fatto che la Commissione europea conduca un'adeguata analisi costi-benefici, una valutazione generale dell'impatto e garantisca la piena consultazione delle parti interessate, prima di presentare nuove proposte e che questo processo venga controllato da un organismo indipendente. Questo sistema dovrebbe essere basato sull'attuale sistema olandese di valutazione dell'impatto delle nuove normative.

Un'economia realmente aperta
Quale fautore della concorrenza in un libero mercato, l'ELDR sostiene la più attiva politica antitrust contro i cartelli, accordi sui prezzi e monopoli. E' essenziale garantire una reale concorrenza a seguito della privatizzazione dei servizi di pubblico interesse. Ci opponiamo a qualsiasi ammorbidimento della politica sulla concorrenza che possa prestare il fianco all'abuso di posizioni dominanti nei mercati nazionali, anche se non nel mercato UE nel suo complesso. Vogliamo sviluppare una sempre maggiore cooperazione con le autorità antitrust statunitensi, in particolare tramite una migliore corrispondenza tra controlli condotti dalle autorità antitrust sulle due sponde dell'Atlantico. Come negli USA, l'ELDR auspica che la Commissione europea possa valutare le fusioni in base ai loro effetti sulla libera concorrenza, in modo da evitare occasionali divergenze con le autorità antitrust statunitensi su specifici casi di fusione.

Inoltre, l'ELDR si esprime a favore della riduzione dei sussidi per le imprese in difficoltà, in quanto ostacolano semplicemente la crescita di nuove industrie e creano condizioni non eque per le società dell'UE.

Lo status indipendente della Banca centrale europea dovrebbe essere garantito appieno. L'ELDR non esclude a priori la possibilità che la Banca centrale abbia la responsabilità primaria della supervisione del settore bancario; tuttavia, ciò non dovrebbe distogliere la sua attenzione dal suo impegno principale che è vegliare sulla stabilità dei prezzi. I responsabili del settore finanziario a livello europeo dovrebbero essere aperti alla possibilità di coordinamento con gli Stati Uniti e il Giappone, al fine di evitare gravi squilibri nei cambi fra euro, dollaro e yen.

Una solida gestione economica
Poiché la sostenibilità delle finanze pubbliche è un obiettivo chiave, l'ELDR intende chiedere un maggiore controllo dell'equilibrio dei bilanci pubblici per garantire che gli Stati membri rispettino una disciplina di bilancio ferrea nelle annate buone, per poter rispettare i limiti di disavanzo di bilancio nelle annate cattive.

Al contempo, la stessa UE ha la responsabilità di garantire finanze pubbliche solide e sostenibili in Europa, dando il buon esempio e applicando una rigida disciplina di bilancio alle finanze comunitarie.

Un approccio pragmatico alla politica fiscale
La concorrenza fiscale fra gli Stati membri può rappresentare un controllo salutare sui governi. Essa non significa necessariamente che si scateni una gara al ribasso, anche perché l'esperienza insegna che gli elettori sono pronti a sostenere un maggior carico fiscale se ricevono in cambio migliori servizi pubblici. Pertanto, l'ELDR ritiene che gli Stati membri dovrebbero fissare le loro imposte secondo le esigenze della loro spesa pubblica. L'ELDR sostiene il coordinamento dei regimi della base imponibile, laddove ciò permetta di alleviare il carico fiscale del commercio e delle imprese, fatto che potrebbe stimolare gli scambi transfrontalieri, far diminuire i costi di adeguamento quale risultato di norme meno complesse e lasciare meno margine per legislazioni protezionistiche.

Riduzione dell'aliquota IVA sull'istruzione e sui servizi ad alto tasso di manodopera
L'ELDR ritiene che la possibilità concessa in prova agli Stati membri nel 1999 di applicare un'aliquota IVA ridotta a taluni servizi ad alto tasso di manodopera sia stato un successo, e invita il Consiglio ad adottare, quanto prima, la proposta della Commissione di ampliare tale possibilità includendo anche i settori alberghiero, della ristorazione e delle costruzioni, purché non vi siano distorsioni del mercato interno. L'ELDR ritiene che un'aliquota IVA ridotta, che alcuni Stati membri già applicano sui libri, dovrebbe essere mantenuta ed estesa a tutti gli Stati membri, considerato che l'istruzione rappresenta il maggior investimento che si possa fare per il nostro futuro.

Più scelta e ricavi maggiori nei servizi finanziari
I servizi finanziari sono uno dei settori più regolamentati e politicamente sensibili dell'UE e pertanto l'ultimo a non godere ancora di un vero e proprio mercato unico. Con l'introduzione della moneta unica, questa situazione è diventa sempre più assurda. Un mercato unico dei servizi finanziari potrebbe far aumentare i ricavi sui risparmi dei cittadini, grazie al taglio dei costi amministrativi e alla dispersione del rischio, producendo benefici per i pensionati e per coloro che hanno delle assicurazioni sulla vita. Ciò consentirebbe anche alle imprese, incluse quelle in crescita e di recente creazione, di poter accedere più facilmente a opportunità di finanziamento, consentendo loro di vendere obbligazioni ed azioni ovunque nell'UE. L'ELDR è stata fra i primi a sostenere l'istituzione di un mercato unico in cui vengono offerte e commercializzate pensioni, mutui bancari, fondi di investimento e obbligazioni. Cercheremo di garantire un sano equilibrio tra la tutela degli investitori, al fine di promuovere la fiducia nei mercati, e la necessità di agevolare l'accesso al credito da parte delle imprese. Stiamo continuando a impegnarci a favore di azioni volte ad istituire un mercato unico per i servizi finanziari entro il 2005, quale principale stimolo per una crescita economica europea. Quale parte di questo programma, l'ELDR sta anche svolgendo un ruolo chiave nel promuovere il varo della legislazione necessaria per i regimi di pensione aziendale affinché i pensionati possano ricevere la loro pensione all'estero in modo più semplice e meno dispendioso.

Servizi affidabili, sostenibili e con un buon rapporto costi benefici
La liberalizzazione dei mercati può significare per i consumatori una maggior scelta e una migliore qualità di beni e servizi. Una condizione indispensabile è che vi sia un effettivo controllo del mercato da parte di enti di regolazione forti e indipendenti, che definiscano norme e condizioni per il rispetto degli obblighi del servizio pubblico da parte dei gestori, per impedire che si creino monopoli e cartelli e per garantire la sicurezza dell'approvvigionamento e promuovere la sostenibilità ambientale. L'ELDR continua a chiedere maggiori e più rapidi progressi agli Stati membri in questo settore.

Integrare e consolidare il settore dei trasporti nell'UE
Nel settore dei trasporti siamo ben lungi dal completamento di un mercato unico reale. L'ELDR continuerà ad adoperarsi perché ciò diventi una realtà. Nel settore delle ferrovie, l'UE deve svolgere un ruolo chiave nell'armonizzazione delle norme minime tecniche e di sicurezza e nel garantire l'accesso alle reti, in modo da stimolare la concorrenza e integrare le varie reti, dando in questo modo al settore ferroviario la possibilità di competere realmente con il trasporto su gomma. L'ELDR riconosce, però, che le reti stradali sono di estrema importanza, in particolare in zone periferiche e scarsamente popolate, e sottolinea per questo che si dovranno debitamente tener in considerazione le esigenze di queste regioni nell'attuazione della politica comune dei trasporti.

Nel settore dell'aviazione, l'ELDR sostiene una revisione radicale dei sistemi di assegnazione di slot negli aeroporti comunitari per garantire un accesso più equo a tutte le compagnie aeree, incluse le ultime arrivate, e un negoziato per un accordo europeo 'cielo aperto' con gli Stati Uniti, per porre fine agli accordi bilaterali discriminatori che impediscono alle compagnie aeree dell'UE di volare negli USA da uno Stato membro diverso dal loro. Nel settore marittimo, l'ELDR promuoverà la garanzia della trasparenza finanziaria nel settore portuario, con la definizione di orientamenti chiari sugli aiuti di Stato, in modo che i porti dei vari Stati membri possano competere in parità. Ci dichiariamo anche a favore di un'azione comunitaria concertata per la promozione del trasporto merci sui corsi d'acqua interni, in particolare semplificando e armonizzando le norme amministrative in materia.

Migliori trasporti pubblici
L'ELDR si impegnerà a garantire la fornitura di servizi di trasporto che siano sicuri, accessibili, affidabili ed economici, oltre che di alta qualità, tramite un processo di liberalizzazione controllata dei trasporti pubblici nell'UE. Ciò comporterà l'indizione di licitazioni per gli appalti dei trasporti pubblici svolti secondo procedure trasparenti e norme rigorose, da applicare sotto il controllo di un ente di regolazione forte e indipendente in ciascuno Stato membro, nell'intento di ridurre i prezzi, migliorare la qualità e consentire una maggior libertà di scelta ai passeggeri. Per realizzare un sistema ferroviario europeo efficace e concorrenziale, sarà necessario rafforzare la cooperazione frontaliera.

Garantire la trasparenza e l'accesso dei cittadini all'informazione
L'ELDR continuerà a lavorare per ottenere un'Unione più aperta, trasparente e accessibile. Per migliorare la responsabilità democratica dell'UE, dobbiamo continuare a lottare per ottenere un miglior accesso ai documenti e alle informazioni di tutte le istituzioni e agenzie dell'UE, inclusa la Banca centrale europea, ai pubblici registri di tutti gli uffici e un codice di buon governo. La Commissione, il Parlamento, il Consiglio e gli altri organi dell'UE devono tutti continuare a riformare le loro amministrazioni.

L'ELDR ritiene inoltre che l'accesso a un'informazione libera e pluralistica rappresenti un aspetto fondamentale del mercato interno. Continueremo a sostenere la promozione della concorrenza dei mezzi d'informazione e un'azione vigorosa per combattere i monopoli dell'informazione. Laddove il dominio dei media pregiudica la democrazia in uno Stato membro, si possono giustificare meccanismi d'intervento comunitario per preservare l'acquis communautaire.

La questione del conflitto d'interessi per coloro che detengono una carica pubblica dovrebbe essere regolata da un codice di condotta nell'ambito delle autorità europee esistenti, la cui applicazione dovrebbe essere controllato dagli Stati membri.

Reale libertà di scelta per i consumatori
L'ELDR ritiene che i consumatori dell'UE abbiano diritto ad un'informazione chiara e accessibile che consenta loro di esercitare la loro libertà di scelta in merito ai beni che acquistano e agli alimenti che consumano. L'ELDR intende tener pienamente conto di questo principio nell'elaborazione di politiche comunitarie in merito a questioni quali la sicurezza alimentare, l'etichettatura e gli OGM.

Creazione di una politica europea alimentare e rurale
L'ELDR è convinta del fatto che sia nell'interesse dei consumatori e delle zone rurali che la politica agricola vada deregolamentata e orientata al mercato. Pertanto, il programma politico dovrebbe annoverare fra le sue priorità una profonda riforma della PAC. Le sovvenzioni alle esportazioni e alla produzione dovrebbero essere abolite, non appena possibile. L'ELDR si impegna a favore di una politica comune che garantisca alimenti sicuri e sani, tuteli gli interessi delle aree rurali e assicuri elevati standard ambientali e un settore agricolo sostenibile. Affinché tale politica possa aver successo, la prospettiva deve essere più ampia e andare oltre la sola agricoltura. Gli alimenti, le zone rurali e l'agricoltura sono strettamente collegati. L'ELDR intende perciò sostituire la Politica agricola comune (PAC) con una Politica alimentare e rurale (PAR), che tenga in considerazione tutti i settori dell'economia che si trovano nelle zone rurali.

Un mercato comune richiede norme valide, forti e trasparenti in materia di sicurezza alimentare. Pertanto, l'ELDR promuoverà l'adozione di un sistema rigoroso e completo di sicurezza, che abbracci tutte le fasi della produzione e della distribuzione alimentare in tutta l'UE. I consumatori devono avere pieno accesso a tutte le informazioni pertinenti, in modo da disporre degli elementi per operare una libera scelta. Si dovrà inoltre istituire un sistema comune di sanzioni contro gli Stati membri e le società che violano tali norme. Tutta la catena di produzione dovrà rispettare criteri etici comuni concernenti il benessere degli animali, il rispetto dell'ambiente, il rispetto delle norme che tutelano i lavoratori, nonché la promozione della transizione alla produzione di alta qualità. La scelta fra diverse categorie qualitative deve essere fatta dal consumatore, sulla base di un'etichettatura appropriata.

Politica regionale
Per raccogliere le sfide poste dall'allargamento in termini di mantenimento e miglioramento della coesione sociale nell'UE, l'ELDR cercherà di proporre, nel 2007, una revisione della politica regionale, che si incentri soprattutto sui nuovi Stati membri. Questa politica dovrebbe essere migliorata in termini di qualità e flessibilità, essere maggiormente orientata verso criteri di ammissibilità più sofisticati, semplificata in termini di procedure di programmazione e incentrarsi soprattutto sulla riduzione del divario esistente fra e in seno alle regioni, promuovere l'innovazione, lo sviluppo delle PMI e la cooperazione interregionale. Gli aiuti si dovranno concentrare sulle regioni più bisognose, incluse le aree urbane e le sacche di povertà nelle regioni più forti. Le regioni povere dei paesi ricchi dovranno continuare a poter beneficiare di finanziamenti. Le regioni che sono statisticamente colpite dall'allargamento dovrebbero poter continuare a godere dello status di obiettivo 1, invece di entrare a far parte del gruppo dell'obiettivo 2. Le misure transitorie devono comprendere le attuali norme per l'obiettivo 1, incluse quelle sugli aiuti di stato.

Le autorità a livello locale devono ricevere mandato per definire priorità, condurre  negoziati e prendere decisioni. La politica locale deve essere più efficiente in termini di costi e benefici e meglio integrata nelle politiche regionali interne degli Stati membri e nelle politiche dell'UE. L'ELDR respinge qualsiasi tipo di rinazionalizzazione delle politiche di coesione comunitarie.

L'ELDR è a favore del mantenimento delle iniziative comunitarie.

Pari opportunità, mobilità e occupazione
Come già indicato, l'ELDR ritiene che il miglior modo per combattere la disoccupazione e aumentare la crescita economica sia una liberalizzazione controllata dei mercati e una maggior flessibilità del mercato del lavoro e della mobilità dei lavoratori. Eppure, questi sforzi dovranno comunque essere sorretti dal coordinamento e dallo scambio di migliori pratiche a livello comunitario, per quanto riguarda le politiche attuate in seno agli Stati membri che mirano a combattere la disoccupazione e l'emarginazione.

L'ELDR sostiene pienamente l'attuale processo di Lisbona, che mira a trasformare l'Europa nell'economia basata sulla conoscenza più competitiva e dinamica del mondo, capace di una crescita economica sostenibile con un numero maggiore di posti di lavoro, maggiormente qualificati, una maggiore coesione sociale e un ambiente sostenibile. L'ELDR è dell'avviso che l'UE dovrà intervenire in questioni legate alla sicurezza sociale, soltanto nella misura in cui tali questioni concernono il miglioramento della libera circolazione dei lavoratori ' per esempio, garantendo la trasferibilità dei diritti di sicurezza sociale da uno Stato membro all'altro.

Una popolazione che invecchia rapidamente, insieme con un tasso di natalità negativo potrebbero essere la causa di un'insufficiente apporto di manodopera al mercato del lavoro e avere come effetto la carenza di risorse adeguate per sostenere e assistere le persone più anziane. L'ELDR affronterà questi problemi impegnandosi a favore della creazione di pensioni sicure, sostenibili e facili da trasferire e tramite politiche per l'invecchiamento attivo. Ciò include la promozione dell'apprendimento lungo tutto l'arco della vita (in particolare per ciò che riguarda le competenze informatiche), un'organizzazione flessibile del lavoro e un miglioramento del sistema sanitario. Un'altra politica chiave sarà il miglioramento dell'accesso al mercato del lavoro per i settori sottorappresentati della società, come le donne, gli immigrati e i disabili, tramite la rimozione delle barriere che impediscono a queste categorie l'accesso al lavoro, e lottando contro la discriminazione.

L'ELDR intende continuare a sostenere la creazione di un ambiente di lavoro sano, rispetto ai rischi fisici e psicologici. Tuttavia, in termini di intervento comunitario, l'ELDR ritiene che questo obiettivo vada raggiunto in modo pragmatico. Si dovrà intervenire soltanto se sarebbe inefficace qualsiasi altra azione adottata ad un livello inferiore di governo e i decisori dell'UE devono evitare di caricare eccessivamente le imprese con normative superflue.

L'ELDR ritiene che l'occupabilità e la mobilità dei lavoratori vadano migliorate, promovendo gli scambi formativi fra gli Stati membri, in particolare al fine di sviluppare le competenze linguistiche e garantendo il pieno riconoscimento delle qualifiche in tutta l'UE. Un anno di studio in un altro Stato membro dovrebbe essere possibile in tutte le università europee. Ma anche tutti i giovani che si trovano in formazione lavoro dovrebbero poter avere accesso a simili opportunità di studio e formazione in un altro Stato UE nell'ambito degli attuali programmi comunitari, come Erasmus e Leonardo. I paesi vicini dell'Unione, che potrebbero entrare a far parte dell'UE in una data non troppo lontana dovrebbero egualmente essere coinvolti nei programmi di scambi tra università. Dovrebbe anche essere possibile migliorare i metodi d'insegnamento delle lingue a livello comunitario tramite scambi di migliori prassi, ponendo una particolare enfasi sulla comunicazione attiva. 

L'ELDR è particolarmente colpita dal numero elevato di ragazzi che terminano la scuola praticamente in uno stato di analfabetismo (cioè non sono in grado di capire cosa stanno leggendo) e ritiene che uno sforzo concertato debba essere compiuto per migliorare le capacità di lettura in Europa.

La tutela dei diritti delle minoranze è una naturale conseguenza delle politiche liberali, che mirano sempre a garantire pari opportunità a tutti. L'ELDR continuerà a sostenere la legislazione volta a eliminare le molestie e la discriminazione sul posto di lavoro, fondata sul genere, l'origine etnica, le convinzioni religiose, l'handicap o le tendenze sessuali, e di migliorare l'integrazione della forza lavoro. L'ELDR continuerà inoltre a promuovere l'applicazione di politiche efficaci nella lotta contro la discriminazione e la promozione delle pari opportunità in tutti i settori, oltre che a garantire l'adeguata applicazione di tali politiche. Sosterremo inoltre gli sforzi a livello comunitario per affrontare le cause dell'emarginazione sociale in generale e agevolare l'integrazione nel mercato del lavoro delle persone colpite da discriminazione.

Garantire pari opportunità ai disabili è uno dei temi centrali dell'ELDR. Oggi, esistono ancora molti ostacoli alla reale integrazione dei disabili. Pertanto, nella legislazione sul lavoro e in altre politiche comunitarie, l'ELDR si adopera con vigore per garantire che vengano considerate le particolari esigenze di questo gruppo di persone. L'ELDR chiede la piena attuazione della direttiva sulla parità di trattamento in materia di occupazione e di lavoro e l'adozione di una direttiva europea specifica sulla disabilità che copra tutte le aree di discriminazione.

Promozione delle pari opportunità fra donne e uomini
In una società liberale, le pari opportunità sono una parte vitale della democrazia. Vi è un gran bisogno di un numero maggiore di donne che prendano parte al processo decisionale, alla ricerca e agli affari, sulla base delle pari opportunità e della non discriminazione. L'ELDR insiste sul fatto che tutte le direttive comunitarie esistenti sulla parità fra donne e uomini debbano essere adeguatamente applicate in tutti gli Stati membri. Inoltre, sosteniamo le misure necessarie per affrontare il continuo problema del divario di genere delle retribuzioni e misure che migliorino la reintegrazione delle donne nella forza lavoro e che permettano loro di conciliare meglio la loro vita familiare e quella professionale.

Il traffico di esseri umani, soprattutto di donne e bambini, è diventato una delle attività criminali internazionali più redditizie; ogni anno centinaia di migliaia di persone sono vittime di sfruttamento sessuale e ridotte in schiavitù. L'ELDR trova tutto ciò inaccettabile e continuerà a spingere l'UE e gli Stati membri ad affrontare questi problemi in modo più efficace, criminalizzando i reati, inasprendo le legislazioni e mediante la cooperazione internazionale giudiziaria e di polizia e tutelando meglio le vittime di questi reati.

Le politiche non producono lo stesso impatto su donne e uomini: esse non sono neutre rispetto al genere. L'ELDR intende pertanto garantire che tutti i settori dell'UE tengano conto di tale aspetto. L'integrazione delle questioni di genere significa anche che le statistiche devono essere condotte per genere, in modo da avere migliori informazioni ed essere in grado di affrontare meglio il problema.

Istruzione e formazione
L'ELDR è convinta che l'istruzione e la formazione siano i fondamenti su cui costruire il futuro dei nostri figli. Per questa ragione, l'ELDR ritiene che lo stanziamento di altre risorse economiche a favore di questi settori, nonché una strategia efficiente e ben definita rappresentino un investimento saggio, concreto e quanto mai auspicato per la nostra società.

UN'EUROPA ALLARGATA DI LIBERTA', SICUREZZA E GIUSTIZIA

Cooperazione democratica dell'UE nell'ambito della giustizia e degli affari interni

Nella società odierna l'attività criminale e il terrorismo non conoscono frontiere, ma le attuali procedure di attuazione della legislazione transfrontaliera sono ancora lente e impegnative e hanno bisogno di essere innovate. Per questa ragione, l'ELDR è pienamente impegnato nel completamento di un reale "Spazio di libertà, sicurezza e giustizia" nell'UE, che garantisca ai cittadini di poter godere del loro diritto di libera circolazione e che non pregiudichi la sicurezza, l'ordine pubblico e le libertà civili.

Per garantire un giusto equilibrio fra i principi di libertà, giustizia e sicurezza, le misure adottate a difesa dei valori della democrazia e della libertà contro le azioni criminali o terroristiche non devono pertanto permettere che vengano messi a repentagli gli aspetti fondamentali di tali valori. Le misure di lotta al terrorismo e alla criminalità organizzata nell'Unione europea tramite la legislazione o la cooperazione devono essere necessarie, legittime e proporzionate, rispettando appieno l'ambito di competenza degli Stati membri. Allo stesso modo, occorre garantire che qualsiasi accordo raggiunto fra l'UE e i paesi terzi nell'applicazione della politica relativa alla giustizia e agli affari interni a livello internazionale sia conforme con l'attuale diritto comunitario e sia necessario, legittimo e proporzionato. L'ELDR sostiene l'istituzione di norme minime comuni e la tutela dei diritti umani nei sistemi penali, ovunque nell'UE, senza che ciò vada necessariamente ad interferire con le procedure nazionali.

Attualmente, i ministri degli Stati membri la fanno da padroni nel campo della cooperazione comunitaria in materia di giustizia e affari interni, con un limitato controllo da parte del PE. L'ELDR è convinta che questa situazione non sia democratica e si adopererà per garantire che il processo decisionale in quest'ambito sia democratico, trasparente ed efficiente, garantendo poteri condivisi fra il Parlamento europeo e il Consiglio dei ministri 'giustizia e affari interni'.

Pertanto, alla politica in materia di giustizia e affari interni si dovrebbe applicare la normale procedura legislativa dell'Unione, che implica un totale controllo parlamentare, sotto la giurisdizione della CGCE e distinguendo nettamente tra il codice penale europeo e quello nazionale.

Un approccio comune all'asilo e all'immigrazione
L'ELDR ritiene che il diritto di chiedere asilo politico è un diritto umano fondamentale che occorre rispettare appieno. Rispettiamo lo sviluppo di un sistema di asilo comune a livello dell'UE basato su un'applicazione integrale e completa della Convenzione di Ginevra, e che riconosca appieno che la persecuzione basata sul sesso è una ragione per concedere il diritto d'asilo. Questo sistema dovrebbe prevedere delle responsabilità condivise, conformemente a quanto previsto dalla decisione di Dublino tramite la definizione di procedure comuni eque e rapide per l'ammissione, l'esame e la definizione delle richieste d'asilo, nonché per il ricevimento dei richiedenti asilo, oltre a criteri comuni per la definizione dello status di rifugiato. Le norme minime comunitarie in materia di asilo dovrebbero costituire un livello minimo che non vada a colpire il diritto di ciascuno Stato membro di mantenere o adottare disposizioni più favorevoli a livello nazionale. Esamineremo la questione se sono necessarie ulteriori misure per garantire un'equa ripartizione delle responsabilità fra gli Stati membri.

L'ELDR si oppone fermamente a qualsiasi tentativo di creare una 'fortezza Europa'. La politica in materia di asilo nell'Unione e nei suoi Stati membri dovrebbe essere caratterizzata da criteri di umanità e solidarietà.

Le sanzioni inflitte a coloro che trasportano clandestini e i rigidi requisiti necessari per l'ottenimento dei visti hanno, in pratica, portato ad una situazione in cui il personale delle società di trasporto nei paesi d'origine si fa carico di svolgere il ruolo di guardia di frontiera dell'UE, e ha reso praticamente impossibile per i richiedenti asilo entrare legalmente nell'Unione europea. Le sanzioni, incluse quelle automatiche, a carico di chi trasporta i clandestini, dovrebbero essere eliminate e l'elenco dei paesi che hanno bisogno di visti per entrare nell'UE dovrebbe essere rivisto per garantire il diritto universale d'asilo.

L'ELDR riconosce la necessità di avere una politica comune in materia d'immigrazione che si fondi su un sistema di migrazione controllata quale parte integrante di un'economia moderna e dinamica e una politica sociale per l'UE, e che tenga conto delle esperienze maturate con sistemi quali quello in essere negli USA (carta verde) e in Canada. Ciò implicherebbe lo sviluppo di norme comuni e procedure coordinate, pur rispettando il diritto di ciascuno Stato membro di decidere i propri obiettivi d'immigrazione e dovrebbe anche includere un sistema di ripartizione degli oneri e uno scambio di esperienze rispetto ai controlli lungo le frontiere esterne.

L'ELDR ritiene che i cittadini dei paesi terzi che sono residenti di lungo periodo e che soggiornano legalmente dovrebbero avere i medesimi diritti e doveri dei cittadini comunitari per quanto concerne il lavoro.

L'ELDR proseguirà nella sua campagna a favore di un'integrazione attiva e una politica occupazionale per gli immigranti, insieme con un'efficace normativa antidiscriminazione, quali strumenti d'eccellenza per combattere la discriminazione e il razzismo. Le misure di integrazione dovrebbero consentire alle persone interessate di mantenere la propria identità culturale e religione, nei limiti consentiti dalla legge, garantendo che esse si assumano la responsabilità di integrarsi nella società.

MANTENERE E PROMUOVERE UN'EUROPA DELLE DIVERSITA'

L'ELDR è impegnata nella lotta contro il razzismo, la xenofobia e l'intolleranza culturale e religiosa nella società europea. Chiediamo pertanto a tutti i partiti politici europei di sottoscrivere e rispettare la Carta dei partiti politici per una società non razzista, adottata nel febbraio 1998 e già firmata da quasi 100 partiti politici, incluso l'ELDR.

L'ELDR difende il principio secondo cui le società moderne e aperte dovrebbero separare la politica dalla religione. Crediamo che una società laica svolga un ruolo importante nell'attenuare le tensioni fra religioni e nel promuovere la tolleranza e la comprensione fra le persone di credo diverso. L'ELDR ritiene anche che un dialogo interculturale positivo venga meglio stimolato dalla creazione e dalla difesa delle pari opportunità, grazie a un'istruzione aperta a tutti e a buone politiche per l'occupazione, consentendo inoltre alle persone di avere spazi per la loro espressione culturale, fintanto che essi rispettano la legge e gli usi e costumi della società.

In un mondo globalizzato, le interazioni fra culture, economie e persone sono non solo necessarie, ma anche auspicabili e possono contribuire a raggiungere la coesione sociale. La forza dell'Unione europea è proprio la sua unità nella diversità. L'ELDR è pertanto a favore della promozione e del mantenimento di questa diversità, e chiede agli Stati membri dell'UE di sviluppare strategie volte ad accelerare la cooperazione e la partecipazione dei nuovi Stati membri in ambito culturale.

L'ELDR cercherà di garantire che il diritto comunitario in materia di libera circolazione e di immigrazione contribuisca e non ostacoli le misure nazionali volte a riflettere la diversità delle relazioni familiari esistenti nella società odierna, come il riconoscimento del matrimonio di fatto o le coppie omosessuali, attribuendo ai matrimoni di fatto o alle coppie omosessuali i medesimi diritti di cui godono le coppie sposate. L'ELDR promuoverà anche il riconoscimento, da parte degli Stati membri, dei matrimoni fra persone dello stesso sesso.

La diversità linguistica è una delle maggiori ricchezze dell'UE, che dovrebbe essere ulteriormente rafforzata in tutti i settori della politica culturale, inclusa l'istruzione e i media. L'UE dovrebbe sostenere e promuovere le lingue meno usate quale parte del patrimonio culturale europeo, e dovrebbe far propri i principi sanciti dal Consiglio d'Europa sulla protezione delle lingue regionali e minoritarie.

UN'EUROPA ALLARGATA, APERTA AL MONDO

Un impegno a favore dell'allargamento
L'Unione europea si troverà ancora per molti anni in un processo di allargamento, anche dopo lo storico allargamento del 2004. L'ELDR accoglie con favore il fatto che molti nuovi paesi intendano aderire all'UE per dar vita a un continente unito fondato su principi quali libertà, democrazia, pace, stabilità, uguaglianza fra uomini e donne, economia di mercato, libera circolazione e stato di diritto. L'UE ha il compito di cambiare e di adeguarsi alle sfide poste dall'allargamento. Tutti i paesi candidati devono soddisfare i criteri ed essere giudicati singolarmente sulla base dei propri meriti. Tutti i paesi europei che soddisfano i criteri di Copenaghen dovrebbero essere accolti nell'Unione europea. Le clausole di salvaguardia sono un meccanismo necessario ma temporaneo per agevolare l'integrazione dei nuovi Stati membri nell'Unione, pur mantenendo il buon funzionamento dell'UE nel suo insieme.

L'ELDR ritiene che, benché i criteri fondamentali per aderire all'UE non siano negoziabili, una volta soddisfatti, vi possa essere un solo tipo di appartenenza all'UE: la piena adesione. Per questa ragione, riteniamo sia necessario ridurre al minimo le disposizioni di transizione al momento dell'adesione dei paesi candidati. L'ELDR è determinato a far sì che i nuovi Stati membri non vengano trattati come membri di serie B. Al contempo, l'ELDR difende assolutamente il principio di flessibilità come sancito dal trattato di Nizza, che consente ad alcuni Stati membri di approfondire l'integrazione.

La difesa dei diritti umani nell'UE
L'UE deve elaborare meccanismi per garantire che i vecchi e i nuovi Stati membri rispettino i loro obblighi in termini di diritti umani ' incluso il loro dovere di rispettare e attuare integralmente la decisione della Corte europea dei diritti umani e della CGCE ' e di tener fede ai valori su cui si fonda l'Unione. La politica in materia di diritti umani dovrà essere più coerente, coordinata e strategica di quanto non lo sia attualmente. L'ELDR lotterà per garantire che le clausole sui diritti umani nei trattati di associazione con l'UE rappresentino uno strumento efficace. A tal fine è necessario che siano chiare, prevedibili e costruttive. Ci adopereremo affinché tali clausole vengano applicate in modo coerente, a prescindere dal paese considerato.

In particolare, l'ELDR ritiene che il processo consolidato di monitoraggio dei progressi nei paesi candidati nel settore dei diritti umani si dovrebbe trasformare in un sistema di 'revisione tra pari'. Questo implica che tutti gli Stati membri, i più vecchi come quelli di nuova adesione, dovrebbero valutare il loro impegno a favore del rispetto della democrazia e dell'integrità della pubblica amministrazione, della non discriminazione, delle libertà civili e dello stato di diritto. L'ELDR ritiene che vi sia un margine per migliorare in questo settore, per tutti gli Stati membri, vecchi e nuovi.

L'ELDR è particolarmente preoccupata della situazione dei diritti delle minoranze e degli individui nei nuovi Stati membri dell'UE allargata. Continueremo a lottare affinché venga garantito il rispetto dei diritti di tutti i cittadini dell'UE.

Una responsabilità nel mondo
L'UE dovrebbe sostenere attivamente il ruolo dell'ONU e impegnarsi al rispetto delle norme e delle decisioni assunte dall'ONU.

L'UE svolge inoltre un importante ruolo nella difesa dei diritti umani oltre le sue frontiere. Per questa ragione, l'ELDR è particolarmente preoccupata per la situazione generale creatasi nelle relazioni internazionali, in cui la resistenza non violenta e attiva all'operato dei governi viene spesso posta sullo stesso piano del terrorismo. L'ELDR non smetterà di denunciare questioni quali la pena di morte, la tortura, gli abusi e la violazione della dignità umana. Per garantire che i responsabili della violazione dei diritti umani fondamentali non sfuggano alla giustizia, continueremo a ribadire l'impegno dell'UE a fronte della Corte penale internazionale (CPI) quale il miglior modo per tutelare e difendere i diritti umani ovunque nel mondo.

L'UE può svolgere un ruolo importante ' e ha delle responsabilità da assumersi ' nei confronti dei paesi extracomunitari. L'ELDR continuerà a promuovere le politiche esterne che si incentrano sui diritti umani, la democrazia, il buon governo, il libero commercio e il rispetto dei trattati internazionali quali elementi fondamentali.

In alcuni paesi, i bambini sono privati di alcuni diritti fondamentali e vengono costretti al lavoro minorile. L'ELDR chiede pertanto a quei paesi che non hanno ancora ratificato la Convenzione dell'ONU sui diritti dell'infanzia di farlo quanto prima e promuove i programmi educativi volti a garantire che i bambini fra i 7 e i 14 anni possano avere accesso all'istruzione di base.

L'UE e gli USA non dovrebbero considerarsi rivali, ma partner. L'ELDR si adopererà affinché si possa coniare un nuovo partenariato strategico UE-USA, basato sul rispetto del diritto internazionale e delle risoluzioni dell'ONU. Le maggiori potenze politiche ed economiche a livello mondiale, gli USA e l'UE, hanno la responsabilità di lavorare insieme per la promozione dei valori che condividono. Eppure, questi valori non possono essere imposti unilateralmente da terzi con le armi.

In tal senso, l'ELDR chiede che in Irak il potere politico venga posto quanto prima nelle mani degli iracheni. Nel frattempo, l'ONU dovrebbe acquisire un ruolo centrale.

L'ELDR deplora l'atteggiamento degli USA nei confronti della CPI e del protocollo di Kyoto.

L'ELDR riconosce l'esigenza di rafforzare ulteriormente e sviluppare le relazioni dell'UE con lo Spazio economico europeo (SEE), considerato che, tra tutti i paesi terzi, gli stati SEE hanno le relazioni più strette e di più lunga data con l'UE e partecipano a tutti gli aspetti del mercato interno. Oltre al suo ruolo globale, l'UE ha anche un ruolo speciale da svolgere in ambito mediterraneo, nei Balcani, nei confronti di Russia, Ucraina, Bielorussia, Moldavia e Caucaso. L'ELDR promuoverà pertanto un accordo di associazione più stretta con questi paesi, incentrato sugli scambi e la cooperazione politica, culturale ed economica, sulla lotta contro la criminalità e il terrorismo e la difesa e la promozione della democrazia, del buon governo e dei diritti umani, nonché sulla lotta contro i gravi problemi sociali e di salute pubblica. L'ELDR incoraggia l'UE a perseverare nei suoi sforzi di sostenere il processo di pace nella regione dei Grandi Laghi in Africa nell'intento di promuovere la democrazia e la stabilità.

L'ELDR ha sempre promosso una politica estera europea attiva. L'UE può svolgere un ruolo importante e attivo a livello internazionale solo se sarà unita e coerente e parlerà con una sola voce. L'ELDR accoglie con favore i passi compiuti verso la creazione di una politica estera e di sicurezza comune, inclusa la creazione di una forza di intervento rapido europea, che ha potuto contribuire in modo significativo a migliorare la credibilità delle sue politiche. In particolare, l'UE dovrebbe cercare di aprire degli uffici nei cosiddetti stati 'falliti'.

In generale, i cittadini dell'UE vorrebbero vedere un'Europa attiva nella promozione della pace, della stabilità e della sicurezza e che agisca in modo responsabile sulla scena internazionale. L'ELDR ritiene che solo se la politica estera e di sicurezza dell'UE viene sostenuta da competenze credibili a livello politico, economico e militare, fornite dagli Stati membri e dalla NATO, l'Europa sarà in grado di apportare un contributo e incidere sulle situazioni di tensione o di conflitto per farsi portatrice dei suoi valori e affermare i suoi interessi.

In questo contesto, l'ELDR ritiene che lo sviluppo di una reale Politica estera di sicurezza e di difesa (PESD) sia parte integrante della Politica estera e di sicurezza comune. L'ELDR è del parere che lo sviluppo della PESD non sarà possibile senza il rafforzamento delle capacità militari che sono disponibili nell'Unione europea.

Per quanto concerne gli esempi delle missioni di polizia dell'UE in Bosnia e il controllo delle missioni di tutela nell'ex Repubblica iugoslava di Macedonia, l'ELDR ritiene che l'UE debba acquisire un ruolo di maggior rilievo nel campo della risoluzione e della prevenzione dei conflitti, attingendo a tutti gli strumenti a sua disposizione, incluso l'intervento militare diretto, e l'invio di forze di polizia, oltre che di altre unità civili, per effettuare le operazioni di mantenimento della pace e umanitarie su larga scala.

L'ELDR chiede che la politica estera e di sicurezza dell'UE sia soggetta al vaglio democratico del Parlamento europeo. La PESC dovrebbe entrare a fare parte del normale processo decisionale dell'Unione, e l'Unione dovrebbe sostituire i suoi  Stati membri come membro permanente del Consiglio di sicurezza dell'ONU.

Al contempo, lo sviluppo della politica estera e di sicurezza comune non deve limitare il diritto dei parlamenti nazionali di decidere sull'invio di truppe nelle operazioni militari. Si dovrebbe sviluppare un'identità di difesa europea in stretta cooperazione con la NATO al fine di esserle di complemento, non per sostituirla.

La minaccia rappresentata dal terrorismo al nostro modo di vivere sta facendo venir meno le tradizionali distinzioni fra sicurezza interna ed esterna e impone che altri Stati membri diano prova della loro solidarietà e forniscano assistenza a quegli Stati membri che subiscono attacchi terroristici.

Globalizzazione
La globalizzazione è un fenomeno da governare, piuttosto che a cui opporsi. Una buona governance della globalizzazione permetterà di promuovere e sviluppare i suoi effetti positivi (miglioramento dell'efficienza produttiva, mercati liberi a livello mondiale, libera circolazione dei capitali, delle persone e delle idee), contenendo al contempo gli effetti negativi percepiti (peggioramento generale dei diritti dei lavoratori, approfondimento del divario esistente fra paesi ricchi e poveri e fra classi sociali, perdita dell'identità culturale, mancanza di responsabilità da parte delle grandi imprese multinazionali).

L'ELDR è convinta che un mercato mondiale libero ed equo possa funzionare solo se tutte le imprese nel mondo rispetteranno una serie di norme minime sociali ed ecologiche. Lo sviluppo di questi requisiti minimi sociali ed ecologici dovrebbe essere compito dell'Ufficio internazionale del lavoro, di cui si dovrebbero rafforzare il ruolo e le competenze.

Un impegno nei confronti dei paesi in via di sviluppo
L'ELDR ritiene che l'attuale politica dell'UE in materia di cooperazione allo sviluppo vada ripensata in base alle esigenze odierne e trasformata in una parte integrante dello sforzo di costruire una politica estera comune. Ciò implica uno spostamento di enfasi, in quanto si sposta l'accento della politica dalla disparità fra Nord e Sud e la dipendenza dei paesi in via di sviluppo nei confronti degli aiuti, per metterlo su un partenariato basato sulla parità e sull'interdipendenza. Il fulcro principale della nostra politica di aiuti è la riduzione della povertà e la democratizzazione. La realizzazione degli obiettivi di sviluppo del Millennio (MDG) deve essere presa come base per il coordinamento della politica di sviluppo ovunque nel mondo.

La preoccupazione immediata dell'ELDR è che il livello di aiuti pubblici allo sviluppo si sono ridotti della metà. Ciò è dovuto in parte alla mancanza di risultati chiari. L'ELDR intende adoperarsi affinché questa tendenza al ribasso venga invertita e che l'erogazione degli aiuti allo sviluppo possa essere più efficiente e trasparente. L'ELDR si impegna a raggiungere l'obiettivo prefissato per gli aiuti allo sviluppo ufficiali dello 0,7 del PNL degli Stati membri e ritiene che l'Accordo di partenariato di Cotonou fra l'UE e i paesi di Africa-Caraibi-Pacifico (ACP), firmato nel 2000, fornisca nuove modalità di gestione degli aiuti che garantiscono un miglior utilizzo. Per aiutare gli Stati membri a rispettare questo obiettivo, l'ELDR propone di introdurre un sistema internazionale e universale di valutazione della cooperazione allo sviluppo, basato su obiettivi e indicatori ben definiti, al fine di garantire che gli aiuti siano rivolti a quelle forme di cooperazione che effettivamente funzionano. Questo sistema permetterà anche di garantire che gli obiettivi di sviluppo dell'UE siano realistici.

Per garantire la sostenibilità finanziaria dei paesi in via di sviluppo, è cruciale che le misure atte ad allievare l'onere del loro debito estero vengano realizzate attivamente e rapidamente. Quest'azione è particolarmente urgente per i paesi poveri, fortemente indebitati, che sono oggi costretti a rimborsare gli interessi del loro debito estero contraendo nuovi debiti. Gli aiuti allo sviluppo dovrebbero essere connessi con la promozione del buon governo. Gravi abusi dei diritti umani e l'eccessiva spesa militare dovrebbero comportare la sospensione degli aiuti allo sviluppo.

Nel breve periodo, la cooperazione allo sviluppo dell'UE si deve incentrare su quattro pilastri fondamentali della cooperazione allo sviluppo: alimentazione, salute, istruzione e democratizzazione.

L'UE e i donatori internazionali devono aumentare i loro investimenti nelle economie rurali. Il trasferimento tecnologico, la ricerca tecnologica e la formazione sono particolarmente necessari in queste regioni, in quanto la sicurezza alimentare nella maggior parte dei paesi in via di sviluppo dipende dal successo del suo settore agricolo. Le biotecnologie potrebbero, in certe condizioni, diventare un importante strumento per migliorare la produzione agricola mondiale. L'ELDR crede che i paesi in via di sviluppo dovrebbero essere liberi di decidere quale politica seguire in materia di ricorso agli OGM.

L'UE deve inoltre continuare a fornire aiuti destinati al sistema sanitario generale per garantire una migliore salute nei paesi in via di sviluppo tramite l'istruzione, le strutture e i finanziamenti. A parte questa condizione di base, ci si dovrebbe concentrare sulle tre maggiori malattie trasmissibili attualmente diffuse nel mondo: HIV/AIDS, malaria e tubercolosi, nell'intento di dare una risposta globale più efficace a queste patologie. Benché avesse contribuito attivamente alla sua istituzione, attualmente  l'UE non sta contribuendo come potrebbe al Fondo globale per la lotta all'AIDS, la tubercolosi e la malaria. L'ELDR si impegnerà a favore di un deciso miglioramento del contributo UE a questo fondo, con particolare riferimento al sostegno delle attività di prevenzione, immunizzazione e sviluppo di vaccini. Sosteniamo l'UE nel suo sforzo di migliorare l'accesso ai farmaci generici da parte dei paesi in via di sviluppo.

Acqua pulita e impianti igienici sono essenziali per una buona salute. Eppure, un miliardo di persone non ha accesso all'acqua potabile e oltre 2,5 miliardi non hanno accesso a strutture igieniche adeguate. L'ELDR si impegna a sviluppare politiche e strategie per la gestione integrata delle risorse idriche da realizzare in tutti i paesi entro 2005.

Alla base stessa dello sviluppo sta l'istruzione, che dà alle persone i mezzi per costruirsi la propria sussistenza e il benessere. L'ELDR dà la priorità all'aumento e al miglioramento dei livelli d'istruzione quale condizione per l'eradicazione della povertà e per poter compiere progressi verso uno sviluppo sostenibile. Ottenere e mantenere l'istruzione primaria a livello mondiale presenta una sfida notevole, e l'ELDR chiede che si investa in programmi nazionali efficaci e ben definiti accordando una priorità all'Africa subsahariana e all'Asia meridionale. E' di fondamentale importanza che venga accordata un'attenzione particolare alle ragazze e alle donne, in quanto esiste un legame molto forte fra l'istruzione delle donne e l'eradicazione della povertà.

In termini più generali, la responsabilizzazione delle donne e l'eradicazione della povertà nel mondo vanno di pari passo, in quanto statisticamente le probabilità delle donne di trovarsi a vivere in una situazione di povertà sono il doppio rispetto a quelle degli uomini. Inoltre, indirizzare gli aiuti verso le donne permette di ottenere risultati migliori nella lotta contro la povertà rispetto al fornire sostegno agli uomini perché, in linea generale, le donne sono le persone che generalmente si occupano della famiglia e tengono insieme le società. L'ELDR si impegnerà pertanto a garantire l'uguaglianza di genere anche per ciò che riguarda il rispetto dei diritti umani di donne e ragazze e a promuovere le riforme volte a dare una maggior sicurezza rispetto ai loro mezzi di sussistenza e a eliminare la discriminazione e la violenza contro le donne.

Per promuovere il coinvolgimento del settore privato nelle politiche di sviluppo, l'ELDR sosterrà la rapida creazione di una rete di aiuti e di scambi UE-ACP che sia flessibile, non burocratica e decentralizzata, che coinvolga il settore privato e le ONG e che fornisca informazioni e sostegno alle imprese che investono nei paesi in via di sviluppo. Sosterremo inoltre l'istituzione di un fondo europeo di garanzia sui rischi d'investimento per gli investitori europei e il coinvolgimento del settore commerciale dell'UE nella cooperazione allo sviluppo, chiedendo loro di fornire la loro assistenza nel creare un solido clima economico e d'investimento per le imprese nei paesi in via di sviluppo.

Libero scambio: un'arma decisiva contro la povertà del mondo
E' di fondamentale importanza coinvolgere i paesi in via di sviluppo nell'economia globale e dare a tutte le persone la possibilità di godere dei benefici della globalizzazione. Il commercio permette di avere un'economia più aperta, di godere di scambi di tecnologie e di sviluppo, contribuisce alla creazione di nuovi posti di lavoro e agli investimenti, oltre a consentire la formazione di nuove idee e apporti.

Nel lungo termine, la visione liberale prevede naturalmente che gli aiuti non saranno più necessari e che gli scambi andranno a sostituirsi agli aiuti allo sviluppo. L'UE e altri attori del mondo industrializzato hanno una notevole responsabilità nell'adottare un atteggiamento proattivo nei confronti del completo abbattimento delle barriere nei confronti dei paesi in via di sviluppo.

L'ELDR ritiene che i paesi in via di sviluppo debbano essere accompagnati in modo più efficiente in un sistema di economia globale, abbattendo le barriere agli scambi e aprendo i mercati alle esportazioni provenienti dai paesi in via di sviluppo, aiutandoli a uscire dalle loro condizioni di indigenza. Inoltre, i paesi in via di sviluppo dovrebbero ricevere maggiori risorse e assistenza, in modo che possano difendere meglio i loro diritti in sede di Organizzazione mondiale del commercio (OMC).

Le proposte dell'ELDR per l'istituzione di una politica europea per l'alimentazione e l'agricoltura dovrebbero portare all'eliminazione delle sovvenzioni all'agricoltura. L'ELDR è a favore dell'abolizione di tutte le sovvenzioni all'esportazione dirette e indirette, in linea con l'abolizione della protezione delle importazioni e del sostegno interno. Per garantire una concorrenza equa e un mercato funzionante, l'ELDR preferisce che si accompagni l'abolizione delle sovvenzioni comunitarie con simili sforzi in altri paesi OMC industrializzati. Tuttavia, questa preferenza non è un ostacolo a una liberalizzazione più spinta.

L'ELDR ritiene che la scelta democratica deve prevalere in un'era di interdipendenza globale e che i trattati internazionali e le istituzioni devono rispettare i principi di democrazia e trasparenza. Pertanto, il processo decisionale sulle questioni legate al commercio internazionale impone una maggiore responsabilizzazione da parte del Parlamento europeo, garantendo che i negoziatori della Commissione europea vengano regolarmente sottoposti al controllo parlamentare e che il Parlamento europeo abbia un maggior accesso ai lavori del Consiglio, prevedendo l'obbligo del parere conforme in merito alla conclusione degli accordi commerciali in seno all'OMC da parte dell'UE.

Tutela dell'ambiente per le generazioni future
Per raggiungere l'obiettivo di uno sviluppo sostenibile, l'UE ha bisogno di manifestare maggiori ambizioni e dovrebbe assumere un ruolo di guida nella promozione di questo obiettivo a livello mondiale. L'UE dovrebbe affrontare in modo risoluto le questioni ambientali tramite l'attuazione di una Politica ambientale comune. Facendola diventare una causa comune, l'ELDR ritiene che l'Europa sia in una posizione migliore per rimediare ai danni inflitti al nostro ambiente naturale negli ultimi 50 anni.

Come gruppo di paesi potenti e ricchi, l'UE ha un enorme potenziale per influenzare le politiche ambientali mondiali, come ha già fatto ottenendo che i fattori ambientali fossero inseriti nell'ultima tornata negoziale dell'OMC. Gli obiettivi ambientali dovrebbero inoltre essere tenuti in conto nelle politiche del Fondo mondiale internazionale, della Banca mondiale e delle banche di sviluppo regionali in materia di concessione di crediti e di investimenti.

L'ELDR sostiene il principio della responsabilità ambientale quale strumento per promuovere un comportamento responsabile a fronte delle questioni ambientali. Al contempo, l'ELDR ritiene che questo principio non debba essere un motivo per paralizzare l'innovazione e le nuove attività nell'UE. Il quadro giuridico dovrà quindi essere realistico e non pregiudicare la competitività delle imprese europee.

L'ELDR vorrebbe che ci si muovesse verso una situazione in cui gli obiettivi di tutela dell'ambiente e dei consumatori possano essere definiti a livello europeo, mentre i dettagli tecnici dell'attuazione sono lasciati agli organi legislativi nazionali pertinenti. Una maggior attenzione deve anche essere accordata alla reale attuazione delle direttive esistenti a livello nazionale e infine anche da parte delle imprese stesse. L'ELDR ritiene che le politiche comunitarie dovrebbero promuovere una cultura di responsabilità delle imprese e dell'individuo, che va oltre il fatto di rispettare semplicemente quanto disposto dalla legislazione in materia di ambiente.

Il principio dello sviluppo sostenibile e della tutela dell'ambiente dovrebbe essere integrato nel progetto di costituzione dell'Unione europea. Le politiche dell'UE hanno potenzialmente effetti di ampio respiro e dovrebbero quindi essere soggette ad una valutazione dell'impatto ambientale, i cui risultati dovrebbero essere portati alla conoscenza del Parlamento europeo. Un elemento vitale della politica ambientale comunitaria è quello di garantire che le attuali norme ambientali siano attuate in modo equo da tutti gli Stati membri.

L'ELDR si dice a favore dell'integrazione della crescita economica sostenibile in tutte le politiche; in questo contesto, riteniamo che le attuali direttive sulla biodiversità e sulla tutela degli habitat naturali debbano essere riesaminate in quanto non stanno ottenendo gli obiettivi che si prefiggono.

L'ELDR si prodigherà a favore del rafforzamento delle iniziative comunitarie a livello europeo sul cambiamento del clima sia in seno all'UE sia a livello internazionale. L'ELDR si impegna a rispettare gli impegni assunti dall'UE nel contesto del protocollo di Kyoto. Per questa ragione, sosteniamo con vigore l'introduzione di un regime obbligatorio di scambi di emissioni di gas ad effetto serra per l'industria europea. L'ELDR sostiene l'istituzione di una tassa europea sul carbone, riscossa a livello nazionale, purché essa non aggravi ulteriormente il carico fiscale generale sui cittadini europei, nonché un sistema UE ' o eventualmente mondiale ' di imposizione fiscale riscossa a livello nazionale per il carburante per l'aviazione. In generale, l'ELDR ritiene che le decisioni sulle imposte comunitarie riscosse a livello nazionale in merito a questioni ambientali ed energetiche debbano essere adottate con voto a maggioranza qualificata. Inoltre, riteniamo che la posizione sfavorevole di altri blocchi commerciali o stati a fronte dell'adozione di progetti significativi nel contesto del Vertice mondiale sullo sviluppo sostenibile di Johannesburg non dovrebbe impedire all'UE di procedere con l'agenda sullo sviluppo sostenibile.

L'ELDR ritiene che l'inclusione di considerazioni ambientali nelle regole commerciali sia di fondamentale importanza e nuove tornate negoziali multilaterali sugli scambi dovrebbero comprendere nuove significative disposizioni volte alla salvaguardia della sostenibilità ambientale, senza peraltro sfociare nel protezionismo.

L'ELDR è a favore della promozione delle buone prassi ambientali sui mercati. I mercati possono essere utilizzati per limitare le attività che minacciano l'ambiente, come l'utilizzo di energie non rinnovabili. Se l'Europa vuole riuscire a ridurre le emissioni di CO2, si dovranno dare incentivi economici chiari ai produttori e ai consumatori. L'ELDR lavorerà per la definizione di incentivi fiscali per l'utilizzo di materiali che consentono un risparmio energetico nell'UE. L'ELDR cercherà inoltre di estendere l'applicazione del principio di responsabilità del produttore a tutti i settori connessi con la progettazione, il riutilizzo, il recupero e il riciclaggio di prodotti.

Al contempo, l'ELDR proporrà nuove legislazioni a livello comunitario soltanto laddove chiaramente giustificato. L'immediato onere di molte politiche ambientale è sostenuto dall'industria, e ci adopereremo affinché sia garantito che gli audit ambientali vengano effettuati di pari passo con gli studi costi-benefici per determinare le priorità d'azione ed evitare normative inutili per obiettivi limitati. Accogliamo con favore la decisione della Commissione di introdurre una nuova direttiva sui servizi nel settore dell'energia al fine di trovare un equilibrio tra la liberalizzazione del mercato energetico comunitario (che sosteniamo) e le responsabilità ambientali e faremo opera di pressione per la sua effettiva attuazione a tempo debito.

L'ELDR continuerà a lottare per migliorare il benessere degli animali, insistendo su norme più rigide e la rigorosa applicazione delle disposizioni in vigore per quanto concerne il trasporto degli animali, chiedendo una riduzione della sperimentazione sugli animali e la promozione di metodi alternativi, opponendosi inoltre alla crudeltà che sottostà ad attività quali il commercio di pellicce di cane e gatto.

Garantire un futuro sostenibile per il settore della pesca e i pescatori europei
La Politica comune per la pesca (PCP) dipende totalmente dall'uso sostenibile degli stock ittici. Senza pesci, non ci possono essere pescatori. Per questa ragione l'ELDR continuerà a puntare sul fatto che la buona salute degli stock ittici è un indicatore diretto del successo della PCP.

Il contributo della pesca a talune regioni periferiche fragili è estremamente importante. L'ELDR ritiene che si debba garantire un flusso consistente di fondi a favore della ristrutturazione di queste comunità, fortemente dipendenti dalla pesca, oltre che migliorare la loro competitività e lo sviluppo di nuove modalità di creazione di valore aggiunto nel settore della pesca.

La portata dello sforzo di pesca andrà ridotta a un livello compatibile con il mantenimento degli stock. L'ELDR non sostiene un aumento delle catture. Al contempo, il fatto che i pescatori siano spesso obbligati, in ragione del regime di quote, a rigettare il pescato in mare, benché questi pesci morti possano essere consumati, viene considerato dall'opinione pubblica uno dei maggiori punti deboli della PCP. Per porre fine al problema del rigetto in mare, l'Unione deve migliorare la flessibilità delle quote nel quadro delle attuali attribuzioni e investire in programmi che migliorino la selettività delle attrezzature di pesca che dovrebbero anche contribuire a ridurre il fenomeno delle catture accidentali di delfini e uccelli marini.

Per rafforzare la legittimità della PCP, l'ELDR ritiene che andrebbe notevolmente rafforzata la partecipazione al processo decisionale delle parti in causa.

L'esaurimento degli stock ittici mondiali è fonte di grave preoccupazione. L'ELDR continuerà perciò a chiedere la promozione da parte dell'UE di una pesca sostenibile in tutto il mondo e si impegnerà affinché non vengano utilizzati i soldi dei contribuenti per esportare le capacità in eccesso. L'UE deve sostenere il settore della pesca e altri attori nell'assumersi la loro piena responsabilità per le proprie azioni.

I prodotti della pesca sono la principale fonte di proteine in gran parte dei paesi in via di sviluppo. L'UE - e altri importanti paesi con un'industria della pesca ' hanno cercato di risolvere i loro problemi di un eccesso di capacità di pesca acquistando i diritti di pesca nelle acque dei paesi in via di sviluppo. L'ELDR ritiene che questo non dovrebbe mai andare a discapito del settore della pesca locale e dell'ambiente marino in quelle acque. L'ELDR è convinto che gli accordi di pesca dovrebbero tener effettivamente conto dello sviluppo locale e imporre una rigorosa tutela ambientale.

IL BILANCIO DELL'UE ' FORNIRE VALORE IN CAMBIO DI DENARO

Responsabilizzazione dei contribuenti europei
Il Parlamento europeo ha già un notevole potere in materia di bilancio dell'UE ' esso infatti ha l'ultima parola sui fondi strutturali, le spese amministrative, le politiche interne, le azioni esterne e gli aiuti di preadesione ai paesi candidati. Eppure, i ministri delle finanze nazionali hanno ancora l'ultima parola sulla maggior parte delle spese relative alla Politica agricola comune e la PCP, che contribuiscono alla creazione di reddito negli Stati membri, e su una gran parte del bilancio destinato allo sviluppo dell'UE. Tutte queste voci ammontano al 45% - vale a dire quasi la metà ' di tutto il bilancio dell'UE. L'ELDR vuole assicurarsi che siano conferiti al Parlamento europeo pieni poteri di bilancio, come istituzione comunitaria che rappresenta più direttamente i contribuenti europei ' vale a dire gli elettori europei ' in modo che gli MPE possano avere poteri concorrenti con il Consiglio dei ministri delle finanze su tutte le questioni legate alle spese dell'UE. Rispetto alle entrate, l'ELDR auspica che il PE venga coinvolto appieno nelle decisioni relative alle risorse proprie. Non stiamo chiedendo di conferire alle istituzioni europee il potere di riscuotere direttamente le proprie risorse. Al contempo, respingiamo qualsiasi limitazione degli attuali poteri in materia di bilancio del Parlamento europeo.

Garantire valore in cambio di denaro e lottare contro le frodi
Oltre a garantire che le priorità di spesa dell'UE siano congrue con le priorità dei cittadini, l'ELDR vuole anche garantire che il denaro dei contribuenti europei venga speso in modo efficace, tramite un controllo rigoroso e attento delle spese, al fine di ottenere l'approvazione dei conti mediante un audit esterno da parte della Corte dei conti europea sulla gestione finanziaria del bilancio dell'UE. In tal senso, l'ELDR ritiene inaccettabile che oramai già da 8 anni il bilancio dell'UE non abbia ottenuto un audit positivo. A tal fine, continueremo a fare opera di pressione sulla Commissione e sulla Corte dei conti affinché il Parlamento riceva un'analisi di gestione finanziaria più chiara, settore per settore, accompagnata da indicatori di prestazione verificabili e affinché si possano fare i nomi e redarguire gli Stati membri che non rispettano le loro responsabilità in materia di tutela degli interessi finanziari della comunità.

Gli Stati membri devono farsi carico delle loro responsabilità nel condurre controlli accurati su tutti i pagamenti effettuati da autorità nazionali, regionali e locali attingendo a fondi provenienti dal bilancio dell'UE ' soprattutto in materia di sostegno dei fondi strutturali in ambito agricolo e strutturale, che rappresentano da soli 80% del bilancio dell'UE e sono largamente cogestiti dagli Stati membri, dalle regioni e dagli enti locali. L'ELDR ritiene che un modo per ottenere questo risultato nel settore agricolo sia l'introduzione di un maggior cofinanziamento nei progetti finanziati dall'UE con fondi nazionali, regionali e locali, affinché le autorità nazionali e regionali abbiano un maggiore interesse nel garantire una buona pratica finanziaria.

Per i liberali, la corruzione è una piaga della società. Nella lotta contro le frodi, l'ELDR continuerà a lottare a favore di un rafforzamento della lotta contro le frodi a livello comunitario, accordando all'OLAF la piena indipendenza dalla Commissione europea e garantendo che quest'organo possa lavorare in modo efficace e a stretto contatto con gli inquirenti e gli organi giudiziari per tutelare gli interessi finanziari dell'Unione europea. Ciò comporterà anche la creazione della figura del Procuratore europeo, per fare in modo che le indagini sulle frodi possano essere condotte a livello comunitario mentre i processi vengono celebrati dinanzi ai tribunali nazionali.


L'ELDR ritiene essenziale che in un'Unione europea allargata siano rafforzati il controllo finanziario e la lotta contro le frodi.

Il Parlamento europeo: fare prima di tutto ordine in casa propria
E' di fondamentale importanza che il Parlamento europeo possa gestire il suo bilancio in modo trasparente e pienamente conforme con le regole di una sana gestione finanziaria. A questo fine, l'ELDR è fermamente convinto che il Consiglio e il Parlamento dovrebbero adottare quanto prima uno statuto comune per membri e assistenti parlamentari, per garantire un sistema più trasparente di indennità nel caso dei membri e regole contrattuali più chiare e un'adeguata tutela di sicurezza sociale nel caso degli assistenti. Il Parlamento europeo dovrebbe inoltre aver facoltà di decidere in merito ad un'unica sede, per porre finalmente termine agli spostamenti mensili fra Bruxelles e Strasburgo.

Riforma della Commissione
L'ELDR si impegna ad assicurare un'effettiva riforma interna della Commissione, tramite la conduzione di una migliore gestione finanziaria e del personale; questa riforma, in particolare, si potrà operare istituendo il nuovo ufficio di audit interno, producendo relazioni annuali per ciascun ufficio sul controllo finanziario e sull'esecuzione del bilancio, promovendo la rotazione su base regolare dei funzionari di alto livello e una maggior trasparenza nella nomina delle cariche più elevate, effettuando una riforma della tenuta delle scritture contabili, introducendo un codice di condotta per funzionari e orientamenti per coloro che intendono segnalare abusi, introducendo inoltre un vigoroso cambiamento dei livelli di retribuzione e delle norme per le promozioni, promovendo le pari opportunità e eliminando gli ormai superati privilegi all'interno dell'istituzione.

CONCLUSIONI

L'ELDR si impegna a riformare le istituzioni dell'UE e continuerà ad adoperarsi per fare in modo che l'UE diventi più democratica, trasparente, efficiente e affidabile e accessibile per i suoi cittadini.

Rispetto alla politica interna dell'UE, continueremo a promuovere un'Europa aperta ai suoi cittadini, che apporti un contributo concreto al miglioramento della loro vita quotidiana, grazie al completamento del mercato interno, che consente a tutti i cittadini dell'UE la libertà di vivere, lavorare e spostarsi all'interno dell'UE, di consumare beni e usufruire dei servizi e di investire i loro risparmi ovunque nell'UE. La visione dell'ELDR per l'UE è quella di un'Europa che promuova la crescita economica sostenibile, lotti per eliminare pregiudizi e discriminazione, massimizzi la libertà e le opportunità dell'individuo, promuova la diversità culturale e difenda i diritti umani in tutti gli Stati membri.

L'ELDR si impegna a garantire il pieno riconoscimento del ruolo degli enti locali e regionali nell'applicazione delle politiche dell'Unione e considera che questi e i loro organi rappresentativi dovrebbero essere consultati nelle aree pertinenti ai poteri che esercitano conformemente con l'organizzazione interna dello Stato membro di appartenenza.

Al contempo, ci impegniamo a favore di una vasta riforma della Politica agricola comune, al fine di trasformarla in una politica alimentare e rurale integrata e orientata al mercato che garantisca la produzione di alimenti sicuri e sani, la prosperità delle zone rurali ed elevati standard ambientali e di benessere per gli animali.

Vogliamo porre fine all'immigrazione clandestina definendo un sistema comune in materia di asilo che tratti con dignità i richiedenti asilo, garantendo al contempo il rispetto da parte di questi delle leggi e degli usi delle società che li accolgono. Pur restando fedeli al nostro pieno impegno a favore della lotta comune contro il terrorismo internazionale e la criminalità organizzata, rimarremo pur sempre vigili contro l'erosione delle libertà individuali.

L'ELDR si impegna sulla via dell'attuale allargamento dell'Unione europea, basato sui principi di democrazia, pace, stabilità, eguaglianza fra donne e uomini, su un'economia di mercato e sulla libera circolazione. Siamo convinti che gli Stati di nuova adesione debbano essere trattati allo stesso livello e che le disposizioni transitorie dovrebbero limitarsi al minimo indispensabile.

Nelle nostre relazioni con il mondo esterno, riteniamo importante stimolare una maggior cooperazione con i nuovi vicini della nuova UE allargata. Continueremo a difendere la Corte penale internazionale quale strumento migliore per la promozione e la tutela dei diritti umani nel mondo.

Nell'ambito della politica di sicurezza e difesa, continueremo a lottare a favore di un'effettiva politica estera e di sicurezza comune, in stretta collaborazione con la NATO, in modo che l'Europa possa assumersi maggiori responsabilità sulla scena internazionale, nel pieno rispetto del diritto internazionale e delle decisioni dell'ONU.

La nostra visione è quella di un commercio libero e dell'apertura dei mercati comunitari alle esportazioni provenienti dai paesi in via di sviluppo. Nel frattempo, gli aiuti allo sviluppo pubblici dovrebbero incentrarsi sull'alimentazione, la salute, l'istruzione, lo sviluppo dell'impresa privata e sulla difesa delle pari opportunità, sulla governance e sui diritti umani. Eppure, anche gli aiuti si devono basare su metodi di cooperazione allo sviluppo che funzionino veramente, siano efficienti e possano realmente contribuire alla capacità dei paesi in via di sviluppo di competere sui mercati mondiali.

L'ELDR riconosce il ruolo cruciale svolto dall'UE nella promozione della sostenibilità ambientale e continuerà a sostenere gli sforzi volti a garantire che tutti i cittadini e i settori della società e l'economia si facciano carico di una parte equa delle responsabilità nella tutela del nostro ambiente, preservandolo per le generazioni future. Faremo inoltre pressione affinché l'UE prosegua nel svolgere un ruolo di guida nella definizione a livello internazionale di un agenda a favore di uno sviluppo sostenibile.

Votando per i candidati dell'ELDR alle elezioni del Parlamento europeo del 2004, voterete una consolidata storia di riforme e a favore di un partito che si impegna per la creazione di un'Unione europea allargata, aperta ai suoi cittadini e aperta al mondo.












14


Traduzione esterna 



